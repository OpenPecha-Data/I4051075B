༄༅༅། །ཨོཾ་སྭ་སྟི། བླ་མ་བརྒྱུད་པའི་རྣམ་པར་ཐར་པ་ངོ་མཚར་སྣང་བ་ཞེས་བྱ་བ། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །དཔལ་ལྡན་རྡོ་རྗེ་སེམས་དཔའ་ཉིད། །ཕལ་པའི་གཟུགས་ཀྱིས་གདུལ་བྱ་ལ། །སྣ་ཚོགས་ཚུལ་གྱིས་ཆོས་སྟོན་པའི།
།བླ་མ་བརྒྱུད་པའི་ཞབས་ལ་འདུད། །ཁ་བ་ཅན་འདིར་གདུལ་བྱའི་ངོར། །བདེ་གཤེགས་བསྟན་པ་དར་རྒྱས་དང༌། །ཁྱད་པར་གསུང་ངག་རྒྱས་པའི་ཚུལ། །བརྒྱུད་པའི་རྣམ་ཐར་མདོ་ཙམ་འདྲི།
།འདི་འཆད་པ་ལ་དོན་གསུམ་སྟེ། སྤྱིར་བསྟན་པ་དར་ཚུལ། ཁྱད་པར་བོད་དུ་བྱོན་ཚུལ། སྒོས་གསུང་ངག་དར་ཚུལ་ལོ།།དང་པོ་ནི། འོ་སྐོལ་གྱི་སྟོན་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་འདི་བསྐལ་པ་དཔག་ཏུ་མེད་པའི་སྔོན་རོལ་དུ་སངས་རྒྱས་སུ་ཟིན་ཀྱང༌།
གདུལ་བྱའི་ངོར་འཛམ་བུའི་གླིང་དུ་ཚེ་ལོ་བརྒྱ་པ་ལ་

སངས་རྒྱས་པའི་ཚུལ་བསྟན་ནས་བཀའ་དང་པོ་བདེན་པ་བཞི། གཉིས་པ་མཚན་ཉིད་མེད་པ། གསུམ་པ་དོན་དམ་རྣམ་ངེས་ལས་བརྩམས་ཏེ། ཆོས་ཀྱི་འཁོར་ལོ་རིམ་པ་གསུམ་དུ་བསྐོར་ནས་གདུལ་བྱ་རྣམས་རང་རང་གི་ལམ་དང་འབྲས་བུ་ལ་བཀོད་ནས།
མཐར་གྲོང་ཁྱེར་རྩྭ་མཆོག་གི་དྲུང་དུ་ཤིང་སཱ་ལ་ཟུང་གཅིག་གི་ཚལ་དུ་མྱ་ངན་ལས་འདས་པའི་ཚུལ་བསྟན་ནས། དེའི་རྗེས་སུ་དེ་ཉིད་ཀྱི་བསྟན་པ་ཡུན་དུ་གནས་ཏེ་སེམས་ཅན་ལ་ཕན་བདེ་འབྱུང་བ་ཡིན་ནོ།
།དེའང་འབྲས་བུའི་དུས་ལྔ་བརྒྱ་པ་ཕྲག་གསུམ། སྒྲུབ་པའི་དུས་ལྔ་བརྒྱ་པ་ཕྲག་གསུམ། ལུང་གི་དུས་ལྔ་བརྒྱ་པ་ཕྲག་གསུམ་སྟེ་ལྔ་བརྒྱ་པ་ཕྲག་དགུ། རྟགས་ཙམ་འཛིན་པ་ལྔ་བརྒྱ་པ་ཕྲག་གཅིག་སྟེ།
ལྔ་བརྒྱ་པ་ཕྲག་བཅུ་གནས་པར་གསུངས་པ་ལས། འབྲས་བུའི་དུས་ལ་རྒྱུན་ཞུགས་དགྲ་བཅོམ་ཕྱིར་མི་ལྡོག་ཐོབ་པ་མང༌། སྒྲུབ་པའི་དུས་

ལ་ཞི་ལྷག་སྒོམ་པ་དང་ཚུལ་ཁྲིམས་དང་ལྡན་པ་མང༌། ལུང་གི་དུས་ལ་སྡེ་སྣོད་གསུམ་སོ་སོར་སྤྱོད་བ་མང་བར་གསུངས། དེ་ལ་སྔོན་སྐྱེ་རྒུའི་བདག་མོ་རབ་ཏུ་བྱུང་བས་ལོ་བཞི་སྟོང་འགྲིབས་ཏེ་དེའི་ལྷག་མ་རྣམས་ཕལ་ཆེར་རྒྱ་གར་དུ་གནས་པས་སངས་རྒྱས་བྱོན།
ཆོས་གསུངས། བཀའ་བསྡུས་པས་བསྟན་པ་དར་བའི་ཡུལ་རྒྱ་གར་དབུས་ཡིན་པས། འོད་སྲུངས་ཀྱིས་སྨྲས་པ། ཁྱོད་ཀྱིས་བསྙེན་བཀུར་གསོལ་ཏེ། བུད་མེད་རབ་ཏུ་བྱུང་བས་བསྟན་པ་ལྔ་བརྒྱ་ཕྲག་བཅུ་གནས་པ་ལ།
འབྲས་བུའི་དུས་གཅིག་ཕྲི་སྟེ་རྟགས་ཙམ་འཛིན་པར་འགྱུར་རོ། །ཞེས་ཆོས་ལ་འཇུག་པའི་སྒོ་ལས་གསུངས་སོ། །དེས་ན་ཁྲིམས་གཉིས་ཀ་ཤིན་ཏུ་དར་བར་བྱུང་བ་ཡིན་ཞིང༌།
དགྲ་བཅོམ་པ་དང༌། ལན་ཅིག་ཕྱིར་འོང༌། ཕྱིར་མི་འོང༌། རྒྱུན་ཞུགས་ཏེ་འབྲས་བུ་བཞི་ཐོབ་པ་དང༌། བྱང་ཆུབ་སེམས་དཔའ་ཆེན་པོ་རྣམས་དང༌། རྒྱན་དྲུག་དང་མཆོག་ཟུང་སྟེ་བརྒྱད་ལ་སོགས་པའི་ཤིང་རྟའི་སྲོལ་འབྱེད་ཀྱི་མཁས་པ་རྣམས་དང༌།
གཞན་ཡང་མཁས་པ་དང་གྲུབ་པ་བརྙེས་པའི་སྐྱེས་བུ་དུ་མ་བྱོན་ནས་བསྟན་པ་ཡུན་རིང་གནས་པར་མཛད་པ་ཡིན་ནོ། །གཉིས་པ་ལའང་གསུམ་གྱི། དང་པོ་བསྟན་པ་སྔ་དར་གྱི་ལོ་རྒྱུས་ནི།
འོ་ན་བསྟན་པ་དེ་བོད་དུ་ཇི་ཙམ་ནས་བྱུང་སྙམ་ན། བོད་མཐའ་འཁོབ་ཡིན་པས་སྔོན་ཁྲིམས་གཉིས་ཀ་མེད་དེ། ཟས་སུ་རི་དྭགས་ཀྱི་ཤ་ཟ། པགས་པ་གོས་སུ་གྱོན། དགེ་སྡིག་གི་བྱེ་བྲག་གང་ཡང་མི་ཤེས་ཤིང་རང་དགའི་སིལ་བུར་གནས་པས་ཡུན་རིང་པོར་ཆོས་ཀྱི་མིང་ཙམ་ཡང་མ་བྱུང་ངོ༌།
།བོད་འདི་གང་ལས་འཕེལ་སྙམ་ན། སྔོན་རྒྱ་གར་དུ་ཁྱབ་འཇུག་དང་འཐབ་དཀའ་འགྲས་ཏེ། ཁྱབ་འཇུག་གིས་སྐྱབས་བསེང་གི་ཕྱོགས་བྱས་ཏེ་གཡུལ་ཆས་པ་ན་སྲིད་སྒྲུབ་ཀྱི་ཁོ་བོས་ཉེ་དུའི་ཚོགས་གསོད་མི་ནུས་

སོ་ཞེས་སྨྲས་པ་དང༌། ཁྱབ་འཇུག་གིས། གང་གིས་མི་ནི་གསད་པ་དང༌། །གང་ཞིག་གསོད་པར་བྱེད་པ་དག །དགེ་སྡིག་གཉིས་ཀར་མི་རིགས་ཏེ། །གསོད་དང་གསད་པ་ཡོད་མིན་ཏེ། །རིགས་དང་འདུལ་བ་ཕུན་སུམ་ཚོགས། །བྲམ་ཟེ་བ་ལང་གླང་པོ་དང༌།
།ཁྱི་དང་སྨེ་ཤ་ཅན་དག་དང༌། །མཁས་པ་རྣམས་ནི་མཉམ་པར་བལྟ། །ཞེས་སོགས་མེད་ལྟའི་ཚིག་དང་གཟུགས་སྣ་ཚོགས་བསྟན་པས་བསླུས་པས། སྲིད་སྒྲུབ་ཀྱི་ཁ་ལོ་བ་ཁྱབ་འཇུག་གིས་བྱས་ཏེ།
གཡུལ་བཀྱེས་པས་འཐབ་དཀའི་རིགས་དཔུང་ཚོགས་བཅོ་བརྒྱད་དང་བཅས་པ་བརླག་པར་བྱས་སོ། །དེའི་ཚེ་རཱུ་པི་ནི་ཞེས་བྱ་བའི་རྒྱལ་པོ་དཔུང་ཚོགས་དང་བཅས་པས་བུད་མེད་ཀྱི་ཆ་ལུགས་སུ་བྱས་ཏེ་ཁ་བ་ཅན་དུ་བྲོས་ནས་རི་ཁ་བ་ཅན་དུ་གནས་པའི་རིགས་ལ་དེང་སང་ཡང་བོད་ཅེས་གྲགས་པ་ཡིན་ནོ།
།ཞེས་ལྷ་ལས་ཕུལ་བྱུང་གི་འགྲེལ་པ་ཤེས་རབ་གོ་ཆས་བྱས་པ་ལས་བཤད་དོ། །དེ་ལྟ་བུའི་བོད་འདིར་ལྷ་མོ་དྲི་མ་མེད་པའི་འོད་ལུང་བསྟན་པའི་མདོར།
ང་ཡོངས་སུ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་བོད་གདོང་དམར་གྱི་ཡུལ་དུ་དམ་པའི་ཆོས་དར་བར་འགྱུར་རོ། །ཞེས་ལུང་བསྟན་པ་ལྟར་ལོ་དེ་ཙམ་ནས་བསྟན་པའི་དབུ་བརྙེས་ནས་ཆོས་རྒྱལ་མེས་དབོན་གསུམ་གྱི་རིང་ལ་དམ་པའི་ཆོས་ཀྱི་དབུ་བརྙེས།
སྲོལ་གཏོད། དར་ཞིང་རྒྱས་པར་མཛད་ཅེས་དེང་སང་གི་བར་དུ་གཏམ་དུ་གྲགས་པ་ཡིན་ནོ། །ཚུལ་ཇི་ལྟར་ན་ལྷ་ཐོ་ཐོ་རི་གཉན་བཙན་གྱི་ཕོ་བྲང་གི་སྟེང་དུ་མདོ་ཟ་མ་ཏོག་བཀོད་པ།
གསེར་གྱིས་བྲིས་པའི་དཔང་སྐོང་ཕྱག་བརྒྱ་པ། གསེར་གྱི་མཆོད་རྟེན་ཁྲུ་གང་བ། ཙིནྟཱ་མ་ཎིའི་རྐོས་ཕོར་རྣམས་ཕྱག་རྒྱ་སྒྲོམ་བུའི་ནང་དུ་བཅུག་པ་ནམ་མཁའ་ལས་བབས་ནས་རྒྱལ་པོའི་ཕྱག་ཏུ་བྱུང་བ་ལས།

གང་ཡིན་ངོ་མ་ཤེས་ཀྱང་ཡིད་དུ་འོང་བས་མིང་གཉེན་པོ་གསང་བ་ཞེས་བྱ་བར་བཏགས་ཏེ་ཕྱག་མཆོད་བྱས་པས་རྒྱལ་སྲིད་དང་མངའ་ཐང་ཆེར་རྒྱས་ཏེ་འཕེལ་བས་དམ་པའི་ཆོས་ཀྱི་དབུ་བརྙེས་སོ། །དེ་ནས་རྒྱལ་རབས་ལྔ་ནས།
སྲོང་བཙན་སྒམ་པོའི་རིང་ལ་རྒྱ་གར་གྱི་ཡི་གེ་ལ་མཁས་པ་ལི་བྱིན་གདན་དྲངས་ནས། གླང་ཁམས་པ་གོ་ཆ་དང་ཐོན་མི་སམྦྷོ་ཊ་གཉིས་ཀྱིས་བོད་ཀྱི་ཡི་གེ་བརྩམས། སྐད་ལ་སྐད་དོད་བཙལ་ཏེ། དམ་པའི་ཆོས་བསྒྱུར་དུ་བཏུབ་བམ་མི་བཏུབ་པ་ལྟ་བའི་ཆེད་དུ་སྒྲུང་རྒྱུད་ལ་སོགས་པ་བསྒྱུར་བས་བཏུབ་པར་གོ་ནས།
མདོ་ཟ་མ་ཏོག །པདྨ་དཀར་པོ། ཙིནྟཱ་མ་ཎི། འདུས་པ་རིན་པོ་ཆེའི་ཏོག་དང༌། རྒྱལ་པོ་མདོ་ལྔ་ལ་སོགས་པ་མང་དུ་བསྒྱུར།
ལྷ་ཁང་མང་དུ་བཞེངས། ཆོས་སྤྱོད་དགེ་བ་བཅུ་སྤེལ་ཞིང་གཏན་ཁྲིམས་རྣམ་པ་ལྔ་བཅས། བཤད་ཉན་གྱི་སྲོལ་དང་ཆོས་གྲྭ་མང་དུ་བཙུགས་ནས་དམ་པའི་ཆོས་ཀྱི་སྲོལ་གཏོད་དེ། ཕྱིས་གདུང་རབས་ལྔ་ན་ཆོས་དར་བར་ལུང་བསྟན་ཏོ།
།དེ་ནས་གདུང་རབས་ལྔ་ལོན་པ་ན། རྒྱལ་པོ་ཁྲི་སྲོང་ལྡེའུ་བཙན་བྱོན་ནས། དེའི་རིང་ལ་སློབ་དཔོན་ཞི་བ་འཚོ་དང༌། པདྨ་འབྱུང་གནས་གདན་དྲངས་ཏེ། སློབ་དཔོན་པདྨས་བོད་ཀྱི་ལྷ་འདྲེ་གདུག་པ་ཅན་རྣམས་བཏུལ།
བསམ་ཡས་བཞེངས་པའི་ས་ཆོག་མཛད། སློབ་དཔོན་ཞི་བ་འཚོས་རབ་གནས་མཛད། གཞན་ཡང་པཎྜི་ཏ་སངས་རྒྱས་གསང་བ་དང༌། མཁན་པོ་དཱ་ན་ཤཱི་ལ་དང༌། དྷརྨ་ཀཱིརྟི་དང༌།
ཀཱ་མ་ལ་ཤཱི་ལ་དང༌། བི་མ་ལ་མི་ཏྲ་དང༌། ཤཱི་ལེནྡྲ་བོ་དྷི་ལ་སོགས་པ་མང་པོ་གདན་དྲངས་ནས། གཞོན་ནུ་བློ་གསལ་བ་མང་པོ་རྣམས་ལ་སྒྲ་དང་ལོ་ཙཱ་བ་སློབ་ཏུ་བཅུག་པ་ལས་ཐོག་མར་ལོ་ཙཱ་བ་སད་མི་མི་བདུན་བྱ་བ་བྱུང་སྟེ།
དེ་ལ་རྒན་གསུམ་ནི། དབས་རཏྣ་རཀྵི་ཏ་རིན་ཆེན་སྲུང་བ་ཞེས་བྱ་བ་བོད་

ཡུལ་དུ་བཙུན་པ་བྱུང་བ་ལ་སྔ་བ་མཁན་པོ་བོ་དྷི་སཏྭ་སྐུ་གཤེགས་ནས་འདིས་མཁན་པོ་བྱས་པ་ཡིན་ནོ། །བྷ་ཛྙཱ་ནེནྡྲ་རཀྵི་ཏ་ཡེ་ཤེས་དབང་པོ་སྲུང་བ་སྟེ། དམ་པའི་ཆོས་འབྱིན་པའི་མཁན་པོ་ཆེན་པོ་བོད་ལ་སྐུ་དྲིན་ཆེ་བ་ཡིན་ཞིང༌།
སངས་རྒྱས་ཀྱིས་ཀྱང་བྱང་ཆུབ་སེམས་དཔའ་རྟ་སྐད་ཅེས་བྱ་བར་ལུང་བསྟན་པ་ཐོབ་པ་ཡིན་ནོ། །རཏྣ་ཨིནྡྲ་རཀྵི་ཏ་རིན་ཆེན་དབང་པོ་སྲུང་བ་སྟེ་གསུམ་མོ། །བར་པ་ནི་གླང་སུ་ག་ཏ་ཝརྨ་རཀྵི་ཏ་བདེ་བར་གཤེགས་པའི་གོ་ཆ་སྲུང་བ་ཞེས་བྱའོ།
།གཞོན་གསུམ་ནི། པ་གོར་བཻ་རོ་ཙ་ན་རཀྵི་ཏ་རྣམ་པར་སྣང་མཛད་སྲུང་བ་ཞེས་བྱ་བ་དང༌། འཁོན་ནཱ་གེནྡྲ་རཀྵི་ཏ་ཀླུའི་དབང་པོ་སྲུང་བ་ཞེས་བྱ་བ་དང༌།
གཙང་དེ་ཝེནྡྲ་རཀྵི་ཏ་ལྷའི་དབང་པོ་སྲུང་བ་ཞེས་བྱ་བ་དང་གསུམ་མོ། །སད་མི་མི་བདུན་ལ། སྐ་བ་ཤྲཱི་ཀུ་ཌི་རཀྵི་ཏ་དཔལ་བརྩེགས་སྲུང་བ་ལ་སོགས་པ་ལོ་ཙཱ་བ་ཆེན་པོ་བརྒྱ་རྩ་བརྒྱད་ཀྱིས་བློ་སྦྱངས་མཛད་ལ།
དེ་དག་ལས་ཅོག་རོ་ཀླུའི་རྒྱལ་མཚན་ལ་སོགས་པ་ལོ་ཙཱ་བ་སྟོང་རྩ་བརྒྱད་ཀྱིས་བློ་སྦྱོང་མཛད་དོ། །ཞེས་སྔོན་གྱི་བཀའ་ཆེམས་ཀྱི་ཡི་གེ་རྙིང་པ་ལས་འབྱུང་ངོ༌། །དེ་རྣམས་ཀྱིས་སྒྲ་བསྒྱུར་དང༌།
ཞུ་ཆེན་དང༌། མཆན་བུའི་ལོ་ཙཱ་བ་བྱས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པ་མདོ་སྡེ་མང་པོ་དང༌། རྣམ་སྣང་མངོན་བྱང་ལ་སོགས་པ་བྱ་སྤྱོད་ཀྱི་རྒྱུད་དང༌། དེ་ཉིད་འདུས་པ་ལ་སོགས་པ་རྣལ་འབྱོར་གྱི་རྒྱུད་ལ་སོགས་པ་སྔགས་ཇི་རིགས་པ་དང་སྒྲུབ་ཐབས་མང་དུ་བསྒྱུར།
དེ་ནས་བཟུང་སྟེ་དམ་པའི་ཆོས་དར་ཞིང་རྒྱས་པར་མཛད་དོ། །ཁྲི་སྲོང་ལྡེའུ་བཙན་ལ་སྲས་བཞི་བྱུང་བའི་ཆེ་བ་གསུམ་གྲོངས།
ཆུང་ཤོས་ཁྲི་ལྡེ་སྲོང་བཙན་སད་ན་ལེགས་མཇང་ཡོན་དུ་གྲགས་པ་དེས་སྐར་ཆུང་གི་ལྷ་ཁང་བཞེངས། པཎྜི་ཏ་བི་མ་ལ་མི་ཏྲ། ཀཱ་མ་ལ་ཤཱི་ལ། ཛྙཱ་ན་སེ་ན། བལ་པོ་ཧཱུྃ་ཀ་ར་རྣམས་བསྟེན་ཏེ།

འཁོན་ཀླུའི་དབང་པོ་སྲུང་བ། རྨ་རིན་ཆེན་མཆོག །ཡེ་ཤེས་སྡེ། དྲན་པ་ནམ་མཁའ། གཙང་དེ་བྱིན་རྣམས་ཀྱིས་ལོ་ཙཱ་བྱས་ཏེ་ཆོས་སྔར་མ་བསྒྱུར་བ་མང་པོ་བསྒྱུར། བསྒྱུར་བ་རྣམས་སྐད་གསར་བཅད་ཀྱིས་བཅོས་ཤིང་གཏན་ལ་ཕབ།
ཆོས་གྲྭ་དང་སྒོམ་གྲྭ་མང་པོ་བཙུགས། བོད་འབངས་རྣམས་བདེ་བ་ལ་བཀོད་དེ་དམ་པའི་ཆོས་རྒྱས་པར་བྱས་སོ། །དེ་ལ་སྲས་གཙང་མ། དར་མ། རལ་པ་ཅན་བྱ་བ་གསུམ་བྱུང་བའི་གཙང་མ་རབ་ཏུ་བྱུང༌།
དར་མ་རང་རྒྱུད་ངན་པས་སེམས་ཅན་ལ་གནོད་ཀྱིས་དོགས་ནས་རྒྱལ་སྲིད་མ་གཏད་པར། ཁྲི་ལྡེ་གཙུག་བརྟན་རལ་པ་ཅན་དུ་གྲགས་པ་དེ་ལོ་བཅུ་གཉིས་ལ་ཡབ་འདས་ནས་དེ་ལ་རྒྱལ་སྲིད་གཏད། དེའི་རིང་ལ་འུ་ཤང་རྡོའི་གཙུག་ལག་ཁང་བཞེངས།
མཁན་པོ་པྲཛྙཱ་ཝརྨ་དང༌། ཛི་ན་མི་ཏྲ་དང༌། སུ་རེནྡྲ་བོ་དྷི་ལ་སོགས་པ་མང་པོ་དང༌། ལོ་ཙཱ་བ་སྐ་བ་དཔལ་བརྩེགས་ཅོག་རོ་ཀླུའི་རྒྱལ་མཚན། ཞང་སྣ་ནམ་ཡེ་ཤེས་སྡེ་རྣམས་ཀྱིས་ཆོས་མང་པོ་བསྒྱུར་ཞིང་ཞུས་ཏེ་གཏན་ལ་ཕབ་ནས།
དམ་པའི་ཆོས་ཤིན་ཏུ་དར་ཞིང་རྒྱས་པར་བྱས་སོ། །གཉིས་པ་བར་དུ་འགྲིབས་པའི་ཚུལ་ནི། རལ་པ་ཅན་གྲོང་པའི་རྗེས་སུ་དར་མས་རྒྱལ་སྲིད་བཟུང་སྟེ།
ཐོག་མར་རྒྱལ་སྲིད་ཆོས་བཞིན་དུ་བསྐྱངས་པ་ལས། བར་སྐབས་སུ་ཁོང་གི་ཐུགས་སུ་གདོན་གསོལ་ནས་ཇོ་བོ་ཤཱཀྱ་བྱེ་ཐེམ་དུ་སྦས། སྔགས་ཀྱི་རྒྱུད་སྡེ་རྣམས་རྒྱ་གར་དུ་བསྐྱལ། པུ་སྟི་མཆོད་ཆ་རྣམས་མུན་ཁུང་དུ་སྦས།
པཎྜི་ཏ་རྣམས་རྒྱ་གར་དུ་ལོག །རབ་ཏུ་བྱུང་བ་ལ་ལ་བཀྲོང༌། ལ་ལ་རྟ་ཞོན་པའི་སྟེགས་བྱས། ལ་ལ་ཕབ་ནས་རྔ་གཤང་བསྐུར་ཏེ་བྱ་དང༌། རི་དྭགས་རྔོན་པ་ལ་བཀོལ་ནས་དབུས་གཙང་གི་བསྟན་པ་ཉམས་ཤིང་མིང་ཙམ་ཡང་མེད་པར་བྱས།
དེའི་དུས་ན་འདུལ་བ་ལ་ལག་ལེན་ནི་ངལ་ཞིང་དུབ་པའི་མཐར་ལྷུང་བ་ཙམ་

བྱུང༌། བཤད་པའི་བཀའ་ཤིན་ཏུ་ངན་ཏེ། རྩ་བ་དམར་དམར་འདི་འགྲེལ་པ་ནག་ནག་འདིས་འཆད་པ་འདྲ་ཟེར་བ་ཙམ་ལས་མ་བྱུང༌། བྱང་སེམས་ཀྱིའང་སེམས་བསྐྱེད་ཀྱི་བཀའ་སྲོལ་ཚོ་ནུབ། གསང་སྔགས་ལའང་ཆགས་ལམ་དང་དྲག་པོ་མངོན་སྤྱོད་ཀྱི་ལག་ལེན་དར་བ་ཞིག་བྱུང༌།
དེའི་ཚེ་ཡབ་མེས་ཀྱི་ཆོས་ཁྲིམས་དང་རྒྱལ་ཁྲིམས་གཉིས་ཀ་བརླག་པར་བྱས་པས་ལྐོག་ཏུ་གསང་ནས་ཉམས་སུ་ལེན་པ་རེ་རེ་ཙམ་མིན་པ་དངོས་སུ་ཆོས་བྱ་ས་མེད་ནས།
གྲམ་པ་རྒྱང་ནས་བྲོས་པ་ཡིན་ནམ་ཟེར་བའི་གཙང་གཡོ་དམར་གསུམ་གྱིས་རེ་ཞིག་ཆུ་བོ་རིར་གབ་ནས་བཞུགས། དེ་ནས་ཁོང་རྣམས་ཀྱིས་འདུལ་བ་མདོ་རྩ་འོད་ལྡན། ལས་ཆོག་ཀརྨ་ཤ་ཏམ། མངོན་པ་མཛོད་ལ་སོགས་པའི་དཔེ་ཆ་དྲེའུའི་ཁལ་གཅིག་བཀལ།
བཙུན་ཆས་བསྒྱུར་ཏེ་དྭགས་ཀོང་ནས་བརྒྱུད་དེ་བྲོས་སོང་བས་མདོ་སྨད་དུ་ཐར་རོ། །དེ་དུས་ན་ཡེར་པའི་བྲག་ལ་ལྷ་ལུང་དཔལ་གྱི་རྡོ་རྗེས་སྒྲུབ་པ་མཛད་ཀྱིན་ཡོད་པ་ལ་ཡེར་པའི་རི་ལ་རབ་ཏུ་བྱུང་བའི་གཟུགས་ཀྱིས་རྔ་དང་རོལ་མོ་ཁྱེར་ནས་རི་དྭགས་དེད་པ་མཐོང་ནས་ཅི་ཡིན་དྲིས་པས་རྒྱུ་མཚན་བཤད་པ་དང༌།
ཆོས་ཀྱི་བསྟན་པ་ཉམས་པས་མ་བཟོད་ནས་འཕན་ཡུལ་བསྐོར་ཏེ་སྒོ་ལ་ལར་བྱོན་ནས་ལྷ་སར་སླེབས་པ་དང༌།
བྲན་མོ་ཆུ་ལེན་ཅིག་ལ་རྒྱལ་པོ་བཞུགས་སམ་མཇལ་བ་ཡིན་བྱས་པས་བཞུགས་སོ། །དར་ཅིག་ན་གླ་བའི་ཚལ་གསེབ་ན་སྐྱོ་སངས་ལ་འབྱོན་གྱི་ཟེར་བ་དང༌། རྟ་དཀར་པོ།
བེར་དཀར་པོ། མདུང་དཀར་པོ་ལ་སོལ་བ་བྱུགས་ནས་མི་ནག་རྟ་ནག །མདུང་ནག་ཅན་གཅིག་ཏུ་བྱས་ཏེ་ཕྱིན་པས། རྒྱལ་པོ་སྡོང་པོའི་བསིལ་གྲིབ་ལ་མིག་མངས་རྩེ་ཡིན་ཡོད་པའི་ཡིད་མ་བདེ་ནས་རྡོ་རིང་གི་ཡི་གེ་ཀློག་གིན་ཡོད་པས་མཐོང་སྟེ་མགོན་པོ་ནག་པོ་བྱུང་ཟེར།
རྩར་ཕྱིན་ནས་ཞེ་ས་བྱེད་པ་སྐད་བྱས་ཏེ་ལྕགས་མདའ་བརྒྱབས་ཀྱང་

ཟེར། མདུང་བསྣུན་ཡང་ཟེར་ཏེ། གང་ལྟར་ཡང་རྒྱལ་པོ་ལ་མཚོན་བསྣུན་པས། རྒྱལ་པོ་ན་རེ། ཡང་ན་ལོ་གསུམ་གྱིས་སྔས། ཡང་ན་ལོ་གསུམ་གྱིས་འཕྱིས་ཟེར་རོ། །དེ་ནས་ལྷ་ལུང་དཔལ་གྱི་རྡོ་རྗེས་གཙང་པོ་བརྒལ་ནས་བྱོན་པས་སོལ་བ་དག་སྟེ།
མི་དཀར་རྟ་དཀར་མདུང་དཀར་ཅན་གཅིག་ཏུ་བྱས་ནས་ང་གནམ་ཐེལ་དཀར་པོ་ཡིན་ཟེར་ཞིང་བྱོན་ཏེ། གྲིབ་མདའི་འོ་བརྒྱལ་ཐང་ལ་ནུབ་མོར་གཟིམས་ནས་ཐོ་རངས་ཡེར་པར་བྱོན། སྤྲེའུ་དམར་སེར་དུ་བྱ་རྒོད་ཀྱི་ཐུལ་བ་གསོལ།
ཉེ་འཁོར་རྣམས་སུ་རྡུལ་དང་དུད་པ་གཏོར། དེའི་སྟེང་དུ་མུག་མ་མང་པོ་གཏོར་བས། ཕོད་ཐུལ་ལེ། རྡུལ་ཁད་དེ། མུག་རྗེས་ལམ་མེ་བཞུགས་པས་མི་རྣམས་ན་རེ།
རྒྱལ་པོ་སྡིག་ཅན་ལ་ལྷ་མ་སྲིན་རྣམས་ཀྱིས་ཆད་པ་ཕབ་ནས་བཀྲོངས་སོ་ཟེར། བློན་པོ་དང་རྗེས་གཅོད་རྣམས་ཀྱིས་ཡོང་སྟེ་མཐོང་བས་རྒྱལ་པོ་བཀྲོངས་མཁན་ལྷ་ལུང་དཔལ་གྱི་རྡོ་རྗེ་བྱ་བའི་མི་མ་འཕྲུལ་འདི་ཡིན་པ་འདྲ་སྟེ་མ་རྙེད་ཟེར་ནས་ལོག་སོང་སྐད།
དེ་ནས་ཁོང་རྒྱ་ནག་ཏུ་བྲོས་པས་ཐར། མདོར་ན་ཁོང་གི་ནུས་པ་དང༌། གཡོ་ཐབས་ཀྱིས་རྒྱལ་པོ་བཀྲོངས་ཀྱང་བསྟན་པ་ཉམས་ཆེས་པའི་ཤུགས་ཀྱིས། བསྟན་པ་འཕེལ་བ་དང་དར་བ་ནི་ཡུན་རིང་གི་བར་དུ་མ་བྱུང་ངོ༌།
།གསུམ་པ་བསྟན་པ་ཕྱི་དར་གྱི་ལོ་རྒྱུས་ལ་སྟོད་ནས་དང༌། སྨད་ནས་བསྟན་པ་ཇི་ལྟར་དར་བའི་ཚུལ་གཉིས་ཀྱི། དང་པོ་ནི། ལྷ་བླ་མ་ཡེ་ཤེས་འོད་དང༌།
ཇོ་བོ་རིན་ཆེན་བཟང་པོས་བསྟན་པའི་མེ་རོ་སྟོད་ནས་བསླངས་པ་ཡིན་ཏེ། ཚུལ་ཇི་ལྟར་ན། དར་མའི་སྲས་ཁྲི་དར་མ་འོད་སྲུང་དང༌། ཁྲི་ལྡེ་ཡུམ་བརྟན་གཉིས་བྱུང༌། འོད་སྲུང་གི་སྲས་མངའ་བདག་དཔལ་འཁོར་བཙན།
དེའི་སྲས་བཀྲ་ཤིས་བརྩེགས་པ་དཔལ་དང༌། སྐྱིད་ལྡེ་ཉི་མ་མགོན་གཉིས། ཉི་མ་མགོན་

མངའ་རིས་སྟོད་དུ་བཞུགས་པ་ལ། སྲས་དཔལ་གྱི་མགོན། ལྡེ་གཙུག་མགོན། བཀྲ་ཤིས་མགོན་གསུམ་བྱུང་བ་སྟོད་ཀྱི་མགོན་གསུམ་མོ། །སྨད་དུ་བཀྲ་ཤིས་བརྩེགས་པ་དཔལ་ལ་སྲས་དཔལ་ལྡེ། འོད་ལྡེ། སྐྱིད་ལྡེ་གསུམ་བྱུང་བ་སྨད་ཀྱི་ལྡེ་གསུམ་མོ།
།དེ་རྣམས་ཀྱིས་སྟོད་སྨད་སོ་སོར་མངའ་རིས་བཟུང་བས་སྟོད་དུ་རྒྱལ་ཁྲིམས་ཞྭ་ཙམ་ཞིག་ཆགས་པ་མངའ་རིས་སྐོར་གསུམ་མོ། །སྨད་དུ་རྒྱལ་ཁྲིམས་ལྷྭམ་ཙམ་ཞིག་ཆགས་པ་དབུས་གཙང་རུ་བཞིའོ།
།བཀྲ་ཤིས་མགོན་གྱིས་སྐུ་མཁར་ཉི་རྫོང་བཟུང་ནས། པུ་ཧྲང༌། ཞང་ཞུང༌། གློ་བོ། དོལ་པོ། གུ་གེ །ཡ་ཚེ་ལ་སོགས་པ་ལ་མངའ་བདག་མཛད། དེའི་སྲས་འོད་ཀྱི་རྒྱལ་མཚན། དེའི་སྲས་སྲོང་ངེ་དང༌།
འཁོར་རེ་གཉིས། སྲོང་ངེ་རབ་ཏུ་བྱུང་བའི་ལྷ་བླ་མ་ཡེ་ཤེས་འོད་ཅེས་བྱ་བ། ཁོང་གིས་ཡབ་མེས་ཀྱི་གདུང་བས་བཅིང་སེམས་ཅན་ལ་ཕན་གདགས་པར་དགོངས་ནས། མངའ་རིས་སྟོད་ཀྱི་བྱིས་པ་ལོ་བཅུ་གསུམ་ལས་མི་གཞོན་མི་རྒན་པ་རྣམས་བསགས་ནས་ཆུ་ཚོད་དང༌།
དབྱུ་གུ་དང༌། གཞུང་འཛིན་པ་དང༌། གཞུང་གི་དོན་རྣམས་ལ་རིམ་གྱིས་བློ་རྟོན་དུ་བཅུག་ནས། དེ་རྣམས་ཀྱི་ནང་ནས་བློ་ཡང་རབ་ཏུ་གྱུར་པའི་ཤེས་རབ་ཅན་བདུན།
དེའི་གཡོག་བདུན། ཡང་གཡོག་བློ་དང་གྲོས་ལ་སོགས་པ་འོང་བ་བདུན་ཏེ་བདུན་གསུམ་ཉི་ཤུ་རྩ་གཅིག་ལ་གསེར་མང་པོ་བསྐུར་ནས་རྒྱ་གར་ཁ་ཆེར་སློབ་གཉེར་ལ་བརྫོངས་པས། ལས་ཀྱི་དབང་གིས་བཅུ་དགུ་ཤི
།བོད་ལ་ཕན་ཐོགས་པ་ལོ་ཙཱ་བ་རིན་ཆེན་བཟང་པོ་དང༌། དེའི་གཡོག་ལོ་ཆུང་རྔོག་ལེགས་པའི་ཤེས་རབ་གཉིས་ལས་མ་བྱུང༌། དེ་གཉིས་ཀྱིས་ཆོས་མང་པོ་བསླབས་ནས་འོང་སྟེ། བོད་དུ་མདོ།
བསྟན་བཅོས། སྡེ་སྣོད། མཚན་ཉིད། སྔགས་ཕྱི་ནང་གི་རྒྱུད་འགྲེལ་ལ་

སོགས་པའི་ཆོས་མང་པོ་བསྒྱུར་ཞིང་ཞུས་ཏེ་གཏན་ལ་ཕབ་ནས་དམ་པའི་ཆོས་རྣམས་རིམ་གྱིས་འཕེལ་ཞིང་རྒྱས་པར་བྱས་སོ། །གཉིས་པ་ནི། དབུས་གཙང་གི་བསྟན་པ་ཉམས་སྨད་ནས་ཡུན་རིང་ཞིག་ན་སྔར་དབུས་གཙང་ནས་བྲོས་པའི་གཡོ་དགེ་འབྱུང་གིས་མཁན་པོ།
གཙང་རབ་གསལ་གྱིས་སློབ་དཔོན། དམར་ཤཱཀྱ་མུ་ནེས་གསང་སྟོན། རྒྱའི་ཧྭ་ཤང་ཀེང་ཝང་དང༌། ཀིཾ་བག་གཉིས་ཀྱིས་ཁ་སྐོང་བྱས་ནས་མདོ་སྨད་ཨན་ཆུང་གི་དགོན་པའང་ཟེར་བའི་དན་ཏིག་ཤེལ་གྱི་ཡང་དགོན་དུ་རབ་ཏུ་བྱུང་བ་ལ་བླ་ཆེན་མུ་ཐུར་དགོངས་པ་རབ་གསལ་བྱ་བ་བྱུང་སྟེ།
དེ་ལ་ལོ་སྟོན་རྡོ་རྗེ་དབང་ཕྱུག །ཚོང་བཙུན་ཤེས་རབ་སེང་གེ །འབྲིང་བཙུན་རྒྱལ་བ་བྱང་ཆུབ་སྟེ་གཙང་པ་གསུམ།
དབུས་པ་ཀླུ་མེས་འཕགས་པའི་ཤེས་རབ་སྟེ་བཞིའམ། སུམ་པ་ཡེ་ཤེས་བློ་གྲོས་ཏེ། དབུས་གཙང་གི་མི་ལྔས་རབ་ཏུ་བྱུང་ནས་ཡར་དབུས་གཙང་དུ་བྱོན་ཏེ་རབ་ཏུ་བྱུང་བ་མང་པོའི་མཁན་པོ་བྱས།
དགེ་འདུན་གྱི་སྡེ་བཙུགས་ཏེ་བསྟན་པ་དར་བར་མཛད་དོ། །དེའི་ཚེ་ན་སྔ་མ་གཉིས་ལ་ལོ་ཚོང་གཉིས། ཕྱི་མ་གཉིས་ལ་འབྲིང་སྡེ་རྣམས་འབྱུང་སྟེ། དེང་སང་གི་བར་དུ་སྡེ་པ་ཕལ་ཆེ་བ་ལ་ལོ་ཚོ། ཚོང་ཚོ།
འབྲིང་ཚོ་གསུམ་ལས་གྱེས་པར་གྲགས་སོ།།Contents༈ གསུམ་པ་སྒོས་སུ་གསུང་ངག་དར་ཚུལ་ལ་གཉིས་ཏེ།  བླ་མ་བོད་དང་རྒྱ་གར་བའི་ལོ་རྒྱུས་སོ།།དང་པོ་ལ། གསུང་ངག་དངོས་ཀྱི་ལོ་རྒྱུས་བརྒྱུད་པའི་རྣམ་ཐར་དང་བཅས་པ་དང༌།
ཞར་བྱུང་ལམ་སྐོར་དགུ་ཇི་ལྟར་མཛད་ཅིང་གསན་པའི་ཚུལ་གཉིས་ཀྱི། དང་པོ་ལ་ལྔ་སྟེ། ལོ་པཎ་གྱི་རྣམ་ཐར་ཆོས་ནོད་ཚུལ་དང་བཅས་པ། ག་ཡ་དྷ་ར་ལས་འཕྲོས་པའི་ལོ་རྒྱུས། བླ་མ་ཆེན་པོའི་ཡོན་ཏན་གྱི་ཁྱད་པར།
སློབ་མའི་མཆོག་ཇི་ལྟར་བྱུང་བ། དེ་དག་ལས་གསུང་ངག་འཕེལ་བའི་ཚུལ་ལོ། །དང་པོ་ནི། འགའ་ཞིག་ན་རེ། ཆོས་རྒྱ་གར་ནས་བྱུང་བ་ཡིན་པའི་ཐོག་མར་དེའི་ལོ་རྒྱུས་ཀྱང་ཐོང་ཟེར་ཡང༌།
བཀའ་སྲོལ་ལ་བོད་ཀྱི་ལོ་རྒྱུས་ཐོག་མར་གསུང་

པ་མི་འགལ་ཏེ། བོད་དུ་ཆོས་ཇི་ལྟར་བྱུང་བ་ལ་འཕྲོས་ནས་བོད་དང༌། དེའི་བརྒྱུད་པ་གང་ལས་འདེད་སྙམ་ན་རྒྱ་གར་གྱི་བླ་མ་འདི་དང་འདི་ལས་བརྒྱུད་ཅེས་པ་ལས་འཕྲོས་ནས། རྒྱ་གར་བའི་བླ་མ་རྣམས་ཀྱི་ལོ་རྒྱུས་འབྱུང་བས་ཤིན་ཏུའང་འབྲེལ་གསུངས་སོ།
།འོ་ན་གསུང་ངག་འདི་བོད་དུ་དུས་ནམ་གྱི་ཚེ་བླ་མ་སུ་ལས་བརྒྱུད་དེ། བླ་མ་གང་གིས་འཕེལ་ཞིང་རྒྱས་པར་མཛད་སྙམ་ན། བསྟན་པ་ཕྱི་དར་གྱི་དུས་སུ་སྔོན་གྱི་རྒྱལ་བློན་གྱིས་ལྷ་ས་བཞེངས་པའི་དུས་སུ་རུ་གནོན་དུ་བརྩིགས་པའི་གཡས་རུ་ན་གཙང་འགྲམ་རུ་ལག་ན་གྲམ་པ་རྒྱང༌།
གཡོན་རུ་ན་ཁྲ་འབྲུག །དབུ་རུ་ན་བཀའ་ཚལ་ཏེ། གཙུག་ལག་ཁང་བཞི་ཡོད་པའི་ཆོས་འཁོར་གྲམ་པ་རྒྱང་ཞེས་གྲགས་པ་དེ་སྨད་ཀྱི་བཙད་པོ་ལྡེ་གསུམ་གྱིས་བདག་མཛད་ནས་ཡོད་པ་ལ།
དེའི་ཚེ་ལྷ་རྩེའི་ལྷ་བཙུན་མཚེད་གསུམ་བཀའ་བགྲོས་ཏེ། འོ་ཅག་ལ་བླ་བའི་མཆོད་གནས་ཤིག་དགོས་པར་འདུག་ཟེར་ནས།
རྒྱན་གོང་དུ་ལོ་སྟོན་དང་ཚོང་བཙུན་གཉིས་ལ་ཞུས་ནས་ལོ་སྟོན་གྱིས་མཁན་བུ་ཤཱཀྱ་གཞོན་ནུ་དང༌། སེ་ཡེ་ཤེས་བརྩོན་འགྲུས་གཉིས་གདན་དྲངས་ནས་གྲམ་པ་རྒྱང་དུ་རྒྱས་མཁན་པོ། སེས་སློབ་དཔོན་མཛད་ནས་སྤྱིར་རབ་ཏུ་བྱུང་བ་མང་པོ་མཛད།
ཁྱད་པར་དུ་གདུང་འབྲོག་ཡུལ་དྲིལ་ཆེན་ཆུ་སྡེ་བ། དེ་ལ་སྐྱ་ཚོ་དང་བན་ཚོ་བ་གཉིས་ཡོད་པའི་སྐྱ་ཚོ་བ་མཚན་ཡང་མཁན་སློབ་ཀྱི་མཚན་ལས་དྲས་ཏེ་བཏགས་པའི་འབྲོག་མི་ཤཱཀྱ་ཡེ་ཤེས་དང༌།
སྟག་ཚོ་གཞོན་ནུ་ཚུལ་ཁྲིམས་གཉིས་རབ་ཏུ་བྱུང་སྟེ་གསན་སྦྱོང་མཛད་དུ་བཅུག་གོ །དེའི་ཚེ་མཁན་སློབ་གཉིས་ལ་མཁན་བུ་མང་པོ་ཡོད་པས་ཐམས་ཅད་བསགས་ནས་རྒྱ་གར་དུ་ཆོས་སློབ་ཏུ་འགྲོ་ནུས་པ་ཡོད་ན།
ངས་གསེར་མང་པོ་བསྐུར་ནས་བརྫང་ངོ་ཞེས་གསུངས་པས་གཞན་འགྲོ་ཟེར་བ་

མ་བྱུང༌། མཁན་པོ་སྟག་འབྲོག་གཉིས་ཁོ་ན་སྡུག་བསྲན་དང་དཔྱད་པ་ཆེ་བར་དགོངས་ནས་གསུང་འབྱོན་པར་ཞལ་གྱིས་བཞེས་ཏེ། དེ་དུས་སོ་ཀ་ཡིན་པས་སྟོན་འགྲོ་བར་ཆས་སོ། །དེའང་བླ་ཆེན་དང་པོ་ནས་བརྩོན་འགྲུས་དང་དཔྱད་པ་ཆེ་བར་ཡོད་པས་ཨ་ཙ་ར་བྱུང་བ་ཀུན་ལ་ཟས་བྱིན་ཞིང་འཕྲལ་སྐད་བསླབས་པས་ཕར་གཤེགས་ཙ་ན་འཕྲལ་སྐད་ལ་ལོ་ཙཱ་བ་འཇུག་མི་དགོས་པ་ཞིག་མཁྱེན་སྐད།
དེ་ནས་མཁན་སློབ་ཀྱིས་གསེར་མང་པོ་བསྐུར།
ཁྱད་པར་དུ་སློབ་དཔོན་གྱིས་ཆེད་གཉེར་ཆེར་མཛད་དེ་རྒྱ་གར་དུ་བརྫོངས་སོ། །དེའི་ཚེ་ཞལ་བཀོད་གསུམ་མཛད་དེ། བསྟན་པའི་རྩ་བ་ཡིན་པས་འདུལ་བ་དང༌། བསྟན་པའི་སྙིང་པོ་ཡིན་པས་ཕར་ཕྱིན་དང༌།
བསྟན་པའི་ཉིང་ཁུ་ཡིན་པས་གསང་སྔགས་སློབས་ལ་ཤོག་གསུང་ནས་བསྒོས་སོ། །དེ་ལ་ཆོས་རྗེའི་ཞལ་ནས་ཆོས་ཀྱི་བབས་གོ་བའི་ཞལ་ཏ་ཡིན་ཏེ། དེའི་རྒྱུ་མཚན་ཡང་འདུལ་བ་བསྟན་པའི་རྩ་བ་ཡིན་ཏེ། ཚུལ་ཁྲིམས་དང་ལྡན་པའི་རབ་བྱུང་མེད་ན་རྣལ་འབྱོར་པ་ཇི་ལྟ་བུ་བཟང་དུ་རེ་བ་མང་དུ་ཡོད་ཀྱང་བསྟན་པ་རྣལ་མ་མི་འོང༌།
ཕར་ཕྱིན་སྙིང་པོ་ཡིན་ཏེ། ཕར་ཕྱིན་མེད་ན་ཐེག་པ་ཆེན་པོའི་རྩ་བ་བྱང་ཆུབ་ཀྱི་སེམས་དང་ས་ལམ་ལ་སོགས་པའི་རྣམ་གཞག་ཙམ་ཡང་མི་ཕྱེད།
གསང་སྔགས་ཉིང་ཁུ་ཡིན་ཏེ། ཕྱི་ནང་གི་ཟབ་པའི་གནད་ཐམས་ཅད་ཉམས་ལེན་དུ་དྲིལ་ནས་སྟོན་པས་སྔགས་ལ་མ་བརྟེན་པར་མཐར་ཐུག་གི་འབྲས་བུ་མྱུར་དུ་མི་འཐོབ་པས་སོ།
།ཞེས་གསུངས་སོ། །སྟག་འབྲོག་གིས་ཕར་བྱོན་པའི་ལམ་དུ་བལ་པོར་བྱོན། ཆུ་སྙོམས་ཕྱིར་ལོ་གཅིག་བཞུགས་ཏེ། བྷ་རོ་ཧཾ་ཐུང་ཞེས་ཀྱང་ཟེར། མཚན་དངོས་ཤཱནྟི་བྷ་དྲ། བོད་སྐད་དུ། ཞི་བ་བཟང་པོ་ཞེས་པ་ལས་བླ་ཆེན་གྱིས་དབང་བསྐུར་ཞུས་ནས་རྒྱུད་སྡེ་

མང་དུ་གསན། སྒྲའང་བསླབས་པས་སཾ་སྐྲྀ་ཏའི་སྐད་དུ་ཆོས་གསན་ཐུབ་པ་ཞིག་མཁྱེན་སྐད། དེ་ནས་བདག་ཅག་རྒྱ་གར་དུ་འགྲོ་བས། རྒྱ་གར་ན་མཁས་པ་ཇི་ལྟ་བུ་བདོག །ཇི་ལྟར་བྱས་ན་ལེགས་ཞུས་པས། བླ་མའི་ཞལ་ནས།
སྤྱིར་རྒྱ་གར་ན་ཨོ་དནྟ་པུ་རི། ནཱ་ལེནྡྲ། སཽ་མ་པུ་རིའི་གཙུག་ལག་ཁང་ལ་སོགས་པ་མང་དུ་ཡོད་ཀྱང༌། བི་ཀཱ་མ་ལ་ཤཱི་ལའི་གཙུག་ལག་ཁང་ན་ད་ལྟ་བསྟན་པ་དར་བར་ཡོད་ཅིང༌། ཁྱད་པར་དུ་དེ་ན་མཁས་པ་སྒོ་དྲུག་བྱ་བ་ཡོད་དེ།
ཤར་ཕྱོགས་ཀྱི་སྒོ་སྲུང་བ་རཏྣ་ཨ་ཀཱ་ར་ཤནྟི་པ་བྱ་བ་བཞུགས་པ་ལ་སྒྲ་དང་ཚད་མ་གཙོ་བོར་འདྲི། དེ་བཞིན་དུ་ལྷོ་ཕྱོགས་ཀྱི་སྒོ་སྲུང་བ་ངག་གི་དབང་ཕྱུག་གྲགས་པ་ཞེས་པ་རྗེ་བཙུན་མ་སྒྲོལ་མ་ལས་ཆོས་དངོས་སུ་གསན།
སློབ་དཔོན་ཆེན་པོ་དེ་ལ་ཁྱད་པར་དུ་སྒྲ་ཚད་སྙན་ངག་ལུགས་ཆོས་ལ་སོགས་པ་འདྲི་བ་འོང༌། ནུབ་ཕྱོགས་ན་ཤེས་རབ་འབྱུང་གནས་བློ་གྲོས་ལ་ཁྱད་པར་དུ་མུ་སྟེགས་ཀྱི་གྲུབ་མཐའ་ལ་འདྲི་བ་མང༌།
བྱང་ཕྱོགས་ན་ཇོ་བོ་ནཱ་རོ་ཏ་པ་ལ་ཐེག་པ་ཆེན་པོ་གསང་སྔགས་འདྲི་བ་དང་ལུང་ནོད་པའང་མང་དུ་ཡོད་གསུངས། དབུས་ཀྱི་ཀ་ཆེན་གཉིས་ནི་རིན་ཆེན་རྡོ་རྗེ་དང༌། ཛྙཱ་ན་ཤྲཱི་མི་ཏྲ་སྟེ་ཁ་ཆེ་ཛྙཱ་ན་ཤྲཱི་ནི་མིན་གསུང༌།
དེ་གཉིས་ལ་ཀ་ཆེན་ཟེར་ཡང་གཞན་ལས་ཡོན་ཏན་ཆེ་རྒྱུ་མེད་དེ། དེ་རྣམས་ཀྱི་ནང་ནས་ཤར་ཕྱོགས་སྒོ་སྲུང་བ་མཁས་པ་ཆེན་པོ་ཤཱནྟི་པ་ཞེས་པ་སྙིགས་མའི་དུས་ཀྱི་ཐམས་ཅད་མཁྱེན་པ་གཉིས་པ་ལྟ་བུར་གྲགས་པ་དེ་ངའི་བླ་མའང་ཡིན་པས།
དེར་སོང་གསུངས་ནས་རྒྱ་གར་དུ་བྱོན་པས་ཤཱནྟི་པ་གྲགས་པ་ཆེ་ཞིང་མཁས་པར་དགོངས་ནས་ཁོང་གི་དྲུང་དུ་ལོ་བརྒྱད་བཞུགས་ཏེ།
འདུལ་བ་དང༌། ཕར་ཕྱིན། ཉི་ཁྲི། དག་ལྡན། སྙིང་པོ་མཆོག །ཤེར་ཕྱིན་མན་ངག་སྟེ་ཤཱནྟི་པའི་འགྲེལ་པ་སྐོར་

གསུམ་དུ་གྲགས་པ་རྣམས་གསན། དེ་ནས་དབང་བསྐུར་ཞུས་ནས་དགེས་རྡོར་རྒྱུད་གསུམ། བདེ་མཆོག་ལ་སོགས་པ་མང་དུ་གསན་ཅིང༌། མཁས་པ་གཞན་རྣམས་ལའང་ཆོས་འབྲེལ་རེ་ཡོད་གསུངས། གཞན་ཡང་དུས་འཁོར་བ་དང༌། ཨ་མོ་གྷ་བཛྲ་ལ་སོགས་པ་ལའང་ཆོས་མང་དུ་གསན་ནོ།
།དེ་ནས་བོད་ཡུལ་དུ་འབྱོན་དགོངས་ཙ་ན་ཤར་ཕྱོགས་ན་ཁ་སརྤཱ་ཎི་སྙན་པ་དང་གྲགས་པ་ཆེ་བས་ཕྱག་མཆོད་བྱ་བའི་ཕྱིར་བྱོན་པ་དང༌། དེ་དང་ཉེ་བ་ན་ཀུ་བ་ཚལ་ཞེས་བྱ་བའི་ནགས་སྟུག་པོ་ཞིག་འདུག་པའི་ནང་ན་དགེ་སློང་ཆོས་གོས་གསུམ་པ་ལྷུང་བཟེད་དང་བཅས་པ་ཞིག་གིས་ཤིང་སྡོང་ཞིག་ལ་གསིལ་བྱེད་ཐུག་ཐུག་བྱས་པས་ཤིང་སྡོང་དེའི་ནང་ན་སེར་གནས་ཚུར་ལུས་མི་སྣང་བར་ལག་པ་གཉིས་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ་ཞིག་གིས་བསོད་སྙོམས་འབུལ་བ་མཐོང་ནས།
ཤིན་ཏུ་དད་དེ་ཕྱག་དང་བསྐོར་བ་དང་བསྙེན་བཀུར་བྱས་ནས་བདག་རྗེས་སུ་འཛིན་པར་ཞུ་བྱས་པས།
ཁྱོད་ཅི་དོན་དུ་གཉེར་གསུངས། ཆོས་དོན་དུ་གཉེར། དེའི་ནང་ནས་ཀྱང་གསང་སྔགས་དོན་དུ་གཉེར་ཞུས་པས། འོ་ན་དབང་བསྐུར་དགོས་གསུངས། སྔར་བྷ་རོ་ཧཾ་ཐུང་དང་ཤཱནྟི་པ་ལས་ཐོབ་ཞུས་པས། ངའི་ཆོས་འདོད་ན་ང་རང་གིས་དབང་བསྐུར་དགོས་གསུངས་ནས་དབང་བསྐུར་རོ།
།དེ་ལྟ་བུའི་དགེ་སློང་དེ་ནི་བིརྺ་པའི་སློབ་མ་ཌོམྦི་ཧེ་རུ་ཀའི་བརྒྱུད་པ་འཛིན་པ། སློབ་དཔོན་མི་ཐུབ་ཟླ་བའི་དངོས་ཀྱི་སློབ་མའི་མཆོག་རབ་ཏུ་བྱུང་བའི་མཚན་པྲཛྙཱ་ཨིནྡྲ་རུ་ཙི་ར་བྱ་བ།
བོད་སྐད་དུ། ཤེས་རབ་དབང་པོ་མཛེས་པ་ཞེས་བྱ་བ་གསང་མཚན་དཔལ་བོ་རྡོ་རྗེར་གྲགས་པ་ཡིན་ནོ། །དེའི་དྲུང་དུ་ལོ་བཞི་བཞུགས་ཏེ་དགྱེས་པ་རྡོ་རྗེའི་རྒྱུད་གསུམ།
ཌོམྦི་པའི་རྗེས་སུ་འབྲང་བའི་འགྲེལ་པ་སྒྲུབ་ཐབས་ཡན་ལག་དང་བཅས་པ་དང༌།

བསམ་མི་ཁྱབ་ལ་སོགས་པའི་མན་ངག་དུ་མ་དང༌། ལམ་འབྲས་རྩ་བ་མེད་པ་གཅིག་ཀྱང་གསན་ནོ། །སློབ་དཔོན་ཤཱནྟི་པས་ཀྱང་དགེ་སློང་དཔའ་བོ་རྡོ་རྗེ་སྔགས་ཀྱི་བཤད་སྲོལ་ལེགས་ཤིང་གདམས་ངག་ཀྱང་ཆེ་བར་དགོངས་གསུངས།
སློབ་དཔོན་འདིས་ཕྱིས་བོད་དུ་བྱོན་ཏེ་མུ་གུ་ལུང་དུ་བཞུགས་ནས་རིན་ཆེན་འབར་བ་བརྩམས། གསེར་ཕུལ་བས་མ་བཞེས་ནས། བླ་མ་བོད་དུ་ཅི་ལ་འབྱོན་ཞུས་པས། བོད་ཀྱི་གངས་ལྟ་རུ་འོངས་གསུང༌།
ལོ་གསུམ་བཞུགས་ཏེ་ཉི་ཟེར་ལ་བཅིབས་ནས་རྒྱ་གར་དུ་བཞུད། ད་དུང་ཡང་བཞུགས་པ་ཡིན་སྐད། གཞན་ཡང་ཁ་ཆེར་ཌོམ་པཎྜི་ཏ་ཞེས་བྱ་བ་གཅིག་ལའང་དབང་བསྐུར་ཞུས་ནས་གསང་སྔགས་མང་དུ་གསན་ཏེ། མདོར་ན་འབྲོག་མི་རྒྱ་གར་དུ་ལོ་བཅུ་གཉིས།
བལ་པོར་ལོ་གཅིག་སྟེ་ལོ་བཅུ་གསུམ་བཞུགས་ནས་མཁས་པ་ཆེན་པོར་གྱུར་ཏོ། །སྟག་ལོས་ནི་ཤེར་སྙིང་རྒྱ་ཀློག་ཏུ་འདོན་ཤེས་པ་ཙམ་ལས་མ་ཤེས་པས། ཁོང་བོད་དུ་མི་འགྲོ་ཟེར་བ་ལ་གྲོས་བཏབ་ནས་གཉིས་ཀ་བོད་དུ་བྱོན་ཏེ།
མཁན་སློབ་གཉིས་ཀྱིས་བསུ་བ་མཛད་ནས་མཇལ་བའི་ཚེ། མཁན་སློབ་ཀུན་གྱིས་སྟག་ལོ་ལ་ཁོས་ཆོས་མང་པོ་ཤེས། ཁྱོད་ཀྱིས་མི་ཤེས་པ་ཅི་ཡིན་དྲིས་པས། ཁོ་ཀ་པཱ་ལི་རེ་ཁྱེར་ནས་དེ་ཤེད་ན་ཕར་ཡང་ཡང་འགྲོ་ཡིན་འདུག
།ཁོ་བོས་ནི་རྡོ་རྗེ་གདན་གྱི་བྱང་ཆུབ་ཆེན་པོ་ལ་མོས་པར་བྱུང་ནས་བསྐོར་བ་བྱེད་ཅིང་བསྡད་གསུངས་སོ། །འོན་ཀྱང་ཚུལ་ཁྲིམས་ཀྱི་མགོ་ཐོན་པས་ཕྱིས་སྟག་ཚོའི་སྡེ་པ་བཟང་ལ་མང་བར་བྱུང་སྐད།
བླ་ཆེན་གྱིས་མུ་གུ་ལུང་དང་ལྷ་རྩེའི་བྲག་ལ་བཞུགས་ནས་ཆོས་མང་པོ་གསུང་གིན་བཞུགས་པ་ལས། ལྷ་ལྕམ་ལྷ་བཙུན་ཀ་ལིའི་ལྕམ་མོ་མཛེས་ལྡན་འོད་ཆགས་གཅིག་ལ་སྲས་ཨིནྡྲ་དང་རྡོ་རྗེའང་བལྟམས་སོ།
།སྐབས་སུ་སྤ་གྲོའི་ཚུར་ཉེ་བ་ན་གནམ་

ཐང་དཀར་པོ་བྱ་བ་ན་ཡོད་པའི་འབྲོག་པས་སྤྱན་དྲངས་ནས་ཆོས་ཀྱི་ཉན་བཤད་མང་པོ་མཛད་ཅིང་བཞུགས་པའི་དུས་ན། བླ་མ་ག་ཡ་དྷ་རས་ཕྲིན་བཏང་ནས། པཎྜི་ཏ་འོང་གིན་ཡོད་པས་བསུ་རུ་ཤོག་གསུངས། ཆོས་ཅི་ཤེས་དྲིས་པས་རྡོ་རྗེ་ཐེག་པ་ལ་མཁས་པར་དགོངས་ནས་དགྱེས་ཏེ།
བསུ་བ་ལ་བྱོན་པ་དང་མང་ཡུལ་གྱི་ལ་དེར་མཇལ། རིམ་གྱིས་གདན་དྲངས་ནས་བྱོན་པ་དང་གུང་ཐང་མུ་གུ་དགོན་པར་འབྲོག་མི་ཁྲག་གི་རལ་པ་ཅན་བྱ་བའི་སློབ་མ་རྒྱུས་ཅན་གྱིས་འབྲོག་མིའི་ཞེན་བྱས་ནས་སྣ་ལེན་བྱས་ཏེ་བཏེགས་པས།
དབྱར་ཟླ་བ་གསུམ་ལོ་པཎ་གཉིས་ཀྱིས་ཆོས་མང་དུ་གསུངས་ཤིང་བཞུགས་སོ། །དེ་ནས་མར་བྱོན་ཏེ་གྲམ་པ་ལྷ་རྩེའི་བྲག་ལ་ཟླ་བ་དྲུག་ཏུ་བླ་མ་ལྔ་བཅུ་པའི་སྒོ་ནས་དཔོན་སློབ་གཉིས་ཀྱི་འབྲེལ་བ་བརྟག་ཅིང་ཆོས་ཀྱི་གསུང་གླེང་མཛད་པས་ཕན་ཚུན་གཅིག་ལ་གཅིག་མཉེས་ཏེ།
པཎྜི་ཏས་ལོ་ལྔ་བཞུགས་ནས་གསུང་ངག་རྫོགས་པར་གནང་བ།
ལོ་ཙཱ་བས་གསེར་སྲང་ལྔ་བརྒྱ་ཕུལ་བ། དེའི་བར་དུ་མུ་གུ་ལུང་དུ་བཞུགས་པའི་ཆད་མཛད་ནས་མུ་གུ་ལུང་དུ་སྤྱན་དྲངས་ཏེ། ཆོས་ཀྱི་བཤད་ཉན་མཛད་ཅིང་ལོ་གསུམ་སོང་བ་དང༌། པཎྜི་ཏས་རྒྱ་གར་དུ་འགྲོ་གསུངས།
དེར་བླ་ཆེན་གྱིས་བླ་མས་ལོ་ལྔ་བཞུགས་པར་ཞལ་གྱིས་བཞེས་པ་ལགས་མོད། །བདག་གིས་གསེར་ཡང་མ་འགྲུབ་ལགས་ཞུས་པས། ཆོས་ཐམས་ཅད་ནི་ལེགས་པར་ཚར། ཁྱོད་རང་གསེར་ཕྲིས་ལ་ཕུལ་གསུང༌། བླ་མ་འབྲོག་མིའི་དགོངས་པ་ལ་གསེར་ཕྲི་རུ་མི་རུང༌།
ཚང་མར་ཕུལ་དགོས་དགོངས་ནས། གསེར་བསྒྲུབས་པས་སྲང་བརྒྱ་མ་ལྡང་བར། ཤངས་མདའི་བྲག་རྒྱ་བོ་ལ་ཟུར་པོ་ཆེ་ཤཱཀ་འབྱུང་བསོད་ནམས་ཆེ་ཡིན་ཡོད་པ་དེ་སྔར་གྱི་སློབ་མ་ཡིན་པས།
དེར་ཕྲིན་བཏང་ནས་ཆོས་འདོད་ན་སྦྱིན་གྱི། ཤོག་

གསུངས་པས། ཟུར་ཡང་དག་གི་སྒྲུབ་པ་མཛད་ཅིང་བཞུགས་པའི་དུས་སུ་ཕྲིན་གྱིས་སླེབས་པ་དང༌། འབྱོན་པར་ཆས་པས། སློབ་མ་ལ་ལ་ན་རེ། དགེ་སྦྱོར་གྱི་བར་ཆད་ཡིན་པས་མི་འབྱོན་པར་ཞུ་ཟེར་བ་ལ། ཟུར་ན་རེ།
འབྲོག་མི་ལོ་ཙཱ་བ་ཆེན་པོ་ཡིན་པས་གདམས་ངག་ཡོད་ངེས། སྒྲུབ་པ་བྱས་ཀྱང་དངོས་གྲུབ་འདོད་པ་ཡིན། དངོས་གྲུབ་འདི་ཀ་ཡིན་གསུངས་ནས་བྱོན་ཏེ་གསེར་སྲང་བརྒྱ་ཙམ་ཕུལ། བླ་མས་བསམ་མི་ཁྱབ་ཀྱི་གདམས་ངག་གནང་བས་ཟུར་ཤིན་ཏུ་དགའ་སྟེ།
བླ་མ་ཆེན་པོའི་བཀའ་དྲིན་གྱིས། །ཨ་པོའི་སེམས་ཕྱོགས་ནོར་དུ་བཏང༌། །ཟེར་རོ། །དེར་སྟོན་བཙས་མའི་དུས་ཡིན་པས་བེར་གྱི་ཐོག་ཏུ་ཚར་མ་ཁུར་ནས་སྐྱེལ་རོགས་བྱས་པས།
མི་ཀུན་ན་རེ། བེར་ཕོངས་མེད་དེ་ཙུག་མ་མཛད་ཟེར་བ་ལ། ཟུར་པོ་ཆེ་མ་ཟད་ན་བེར་མི་མཛད་ཟེར་སྐད་དོ། །དེར་གསེར་ཐམས་ཅད་བསྡོམས་པས་གསེར་སྲང་ལྔ་བརྒྱ་བྱུང་བ་ཀ་ཊོ་ར་གཅིག་ཏུ་བླུགས་ཏེ་པཎྜི་ཏ་ལ་ཕུལ་བས་གསེར་མང་བས་ཐུགས་མ་ཆེས་པར་སྒྱུ་མ་ཡིན་ནམ་དགོངས་ནས།
མང་མཁར་དྲིལ་ཆེན་གྱི་མི་གང་མང་སར་གསེར་ཁྱེར་ནས་བྱོན་ཏེ། འདི་གསེར་དུ་འདུག་གམ། མི་འདུག་དྲིས་པས། གསེར་དུ་འདུག་ཟེར་བས་གཟོད་ཡིད་ཆེས་ཏེ་ཤིན་ཏུ་མཉེས་ནས་ཁྱོད་ཅི་དགའ་བར་བྱའི།
ཅི་འདོད་གསུང༌། གསུང་ངག་ལྷག་མ་ཡོད་ན་རྫོགས་པ་ཞིག་ཞུ་བྱས་པས། ལྷག་མ་མ་ལུས་པར་བྱིན་པ་ཡིན། ད་ལྷག་མ་མེད་གསུང༌། གཞན་ཅི་འདོད་གསུངས།
ཅིའང་མི་འདོད་ཞུས་ཀྱང༌། ཡང་ཡང་ཅི་འདོད་གསུངས་པས། འོ་ན་གཙིགས་འདྲ་གཟུང་དགོས་པ་ཡིན་ནམ་སྙམ་ནས་གསུང་ངག་འདི་བོད་དུ་གཞན་ལ་མི་གནང་བར་ཞུ་བ་ཕུལ་བས། བླ་མས་གནང་ནས་གསེར་ཀུན་བསྣམས་ནས་རྒྱ་

གར་དུ་གཤེགས་སོ།།༈ གཉིས་པ་ག་ཡ་དྷ་ར་ལས་འཕྲོས་པའི་ལོ་རྒྱུས་ནི། པཎྜི་ཏ་གཤེགས་རྗེས་སུ་བླ་ཆེན་ཅན་དུ་ལོ་ཙཱ་བ་འགོས་ཁུག་པ་ལྷས་བཙས་ཀྱིས་བྱོན་ནས་གདམས་ངག་ཞུས་པས། གདམས་ངག་འདོད་ན་གསེར་ཁྱེར་ལ་ཤོག་གསུངས།
འགོས་ཀྱིས་ཡུལ་ཞིང་བཙོང་བས་གསེར་སྲང་བརྒྱད་ཅུ་ཙམ་བྱུང༌། བསམས་པས་གསེར་འབུལ་བ་མཉམ་པོ་ལ་རྒྱ་གར་དུ་འགྲོ་སྙམ་ནས་རྒྱ་གར་དུ་ཕྱིན། དེ་དུས་རྒྱ་སྲས་མཻ་ཏྲི་པ་སྙན་པའི་གྲགས་པ་ཆེ་བས་དེ་གདན་འདྲེན་དགོས་སྙམ་ནས།
སེ་ཤེས་རབ་སྨོན་ལམ་དང་གཉིས་གྲོ་མོ་ནས་ཕར་བྱོན་པས་ལམ་དུ་འཇིགས་པ་ཆེ་བས་ཉེ་གནས་ཀྱིས་ར་སློག་གོན། ལྷྭམ་མགོ་རྟིང་ལྡོག །གསེར་མི་མགོའི་བམ་རིལ་དུ་བླུགས།
རི་མོ་སྣ་ཚོགས་བྲིས་ཏེ་ཁུར་ཕྱིན་པས། མོན་ཀུན་བོད་ཀྱི་ལྷ་འདྲེ་བྱུང་ཟེར་ནས་མ་བསད། དེ་ཙམ་ན་ཇོ་བོ་ག་ཡ་དྷ་ར་བོད་དུ་བཞུད་དགོངས་ནས་བྱོན་པ་དང་གྲོ་མོ་ཤང་དཀར་དུ་ལོ་ཙཱ་བ་དང་མཇལ།
པཎྜི་ཏས་གང་ནས་འོང༌། གང་དུ་འགྲོ་གསུངས་པས། བོད་ནས་འོང༌། པཎྜི་ཏ་སྤྱན་འདྲེན་དུ་འགྲོ་ཟེར། སུ་འདྲེན་གསུངས་པས། མཻ་ཏྲི་པ་སྤྱན་འདྲེན་ཞུས་པས། དེར་ཕན་ཐོགས་པར་མཁྱེན་ནས་མཻ་ཏྲི་པ་ཀ་ང་ཡིན་གསུངས་པས།
ཆོས་མཁས་ཤིང་གདམས་ངག་ཆེ་བས་མགུ་ནས་པཎྜི་ཏ་འགོས་ཀྱིས་གདན་དྲངས་ནས་བྱོན་ཙ་ན། མོན་ཀུན་ན་རེ། ཁར་སེང་གི་འདྲེ་ཡིན་ཟེར་བ་དེ་ཀུན་བོད་ཀྱི་ལོ་ཙཱ་བས་གསེར་མང་པོ་ཁྱེར་ནས་པཎྜི་ཏ་གདན་དྲངས་ནས་འོང་གིན་འདུག་གོ་ཟེར་ནས།
ལམ་ན་མོན་ཀུན་བསྒུགས་ནས་ཡོད་པའི་གཏམ་ལོ་པཎ་རྣམས་ཀྱིས་ཐོས་ནས་གྲོས་བྱས་པས་ཉེ་གནས་ན་རེ། བླ་མ་མི་བཞུགས་ན་བོད་ཐམས་ཅད་ཀྱི་མིག་དུས་གཅིག་ལ་ལོང་བ་དང་འདྲ་བས།
ངས་བླ་མར་བརྫུས་ནས་འགྲོ་ཟེར་

ཏེ། སེས་བླ་མའི་ཆ་ལུགས་བྱས། བླ་མས་སྤྲང་པོར་བརྫུས་ཏེ་འོངས་པས་ཐར། སེའང་བླ་མ་ལ་གུས་པ་དང༌། སེམས་བསྐྱེད་བཟང་བའི་སྟོབས་ཀྱིས་མ་བསད་པར་ཐར། སྤྱིར་ཡང་བོད་དུ་བླ་མའི་དོན་དུ་སྲོག་བཏང་ནུས་པ་སེ་མིན་པ་མ་བྱུང་གསུང༌།
དེར་ལོ་པཎ་བོད་དུ་བྱོན་པས་སྔར་གྱི་ཇོ་བོའི་སློབ་མ་འདྲ་དང་མཇལ་བས་ངོ་ཤེས་ཏེ་ཇོ་བོ་ག་ཡ་དྷ་རར་སོང་བས། མཻ་ཏྲི་པ་མིན་པར་འགོས་ཀྱིས་ཤེས་པས་བླ་མས་ཞལ་རྫུན་གསུང་འདུག་བྱས་པས།
ཁྱོད་ཆོས་འདོད་པ་མིན་ནམ། ཆོས་ནི་མཻ་ཏྲི་པ་ལས་ང་མཁས་གསུངས། འགོས་ཀྱང་ཆོས་ལ་མགུ་ནས་བསྙེན་བཀུར་ཡང་མང་དུ་བྱས། འཕགས་སྐོར་ལ་སོགས་པ་གཞུང་འགྲེལ་དང༌། ཀྱེ་རྡོ་རྗེའི་རྒྱུད་གསུམ་ལ་སོགས་པ་མང་དུ་གསན་ཅིང༌།
པ་ཚབ་ཏུ་རྒྱུད་གསུམ་ལ་འགོས་འགྱུར་ཡང་བྱས། བཤད་ཉན་ཡང་མང་དུ་བྱས་སོ། །དེ་དུས་ཇོ་བོ་དང་བླ་ཆེན་འབྲོག་མི་མཇལ་བས། བླ་ཆེན་གྱིས་རྗེ་ཐུགས་དམ་དང་འགལ་བར་མཆིའོ།
།ཞེས་ཞུས་པས་ཇོ་བོའི་ཞལ་ནས། ཁྱོད་རང་ལ་དམ་ཚིག་གི་ཉེས་པ་འབྱུང་བར་མཆིའོ། །ཁོ་པ་གཞུང་གི་བཤད་པས་ཚིམ་ནས་གདམས་ངག་རྩད་ཀྱང་མི་གཅོད་པར་འདུག་གསུངས། སྔར་གྱི་ཆད་པོའི་སྟོབས་ཀྱིས་ཕྱིས་ཀྱང་འགོས་ལ་གདམས་ངག་མ་གནང༌།
འགོས་ཀྱིས་གསེར་སྲང་བདུན་ཅུ་ཙམ་ཕུལ་ནས་ཞབས་ཏོག་ཆེར་བྱས་ཏེ་པཎྜི་ཏ་རྒྱ་གར་དུ་གཤེགས་སོ། །ཡང་དུས་ཕྱིས་གྱི་ཇོ་ཟླ་བའི་འོད་ཟེར་གྱིས་སྟོད་པུ་ཧྲང་ནས་ཚུར་སྤྱན་དྲངས་ནས་བྱོན།
བསྙེན་བཀུར་དང་ཞབས་ཏོག་ཆེར་བྱས་ཤིང་ཆོས་མང་དུ་ཞུས། དེ་ནས་གྱི་ཇོའི་སློབ་མ་ཁ་རག་གི་གཉོས་ལོ་ཙཱ་བ་ཡོན་ཏན་གྲགས་འབྱུང་པོ་བྱ་བས་གདན་དྲངས་ནས་ཁ་རག་ཏུ་བྱོན།
དེ་དུས་བླ་མ་འབྲོག་

མི་ནི་མི་བཞུགས། གཉོས་ཀྱིས་བསྙེན་བཀུར་མང་དུ་བྱས། ཆོས་ཙམ་མ་གསུངས་པར་བཞུགས་པ་ལས། གྲོངས་ལྟས་བྱུང༌། བསྙུང་ནད་ཀྱིས་ཐེབས་པས། ངའི་བུ་ཚ་བོ་རིའི་རྩེ་ལ་ཡོད་པས་དེར་སྐྱོལ་གསུངས། གཉོས་ཀྱིས་ཡ་གི་ན་འབྲོག་མིའི་སློབ་མ་གཉིས་ལས་མེད།
བདག་ཅག་བླ་མ་དངོས་ཀྱི་སློབ་མ་ལགས་མོད། འདིར་བཞུགས་པར་ཞུ་ཞུས་པས། དེས་མི་ཕན་པ་ཞིག་ཡོད། ང་ཡ་གིར་སྐྱོལ་གསུངས། དེར་ཐོད་ཕུ་ན་བླ་ཆེན་གྱི་སློབ་མ་སྒོམ་ཆེན་པ་སེ་རོག་གཉིས་བྱ་བ་ཡོད་པ་ཅན་དུ་བྱོན་ནས་བཞུགས་ཏེ།
ཇོ་བོའི་ཞལ་ནས་བུ་ཀུན་སྒྲུབ་པ་ལ་ནན་ཏན་མ་ཆུང་བར་བསྒོམ་དགོས་པ་ཡིན། ངས་རྒྱ་བོད་ལ་ཕར་འགྲོ་ཚུར་འགྲོ་ལས་སྒྲུབ་པ་ཙམ་བྱེད་པ་མ་བྱུང་སྟེ།
སྔགས་པ་འཆི་ན་འདི་བཞིན་བྱེད་པ་ཡིན་གསུངས་ཏེ། ལུས་སྐྱིལ་ཀྲུང་མཛད། རྡོ་རྗེ་དྲིལ་བུ་ཕྱག་ཏུ་བསྣམས་ནས་འོད་ཀྱི་གོང་བུའི་འཕོ་བ་མཛད་པས། འོད་རིལ་མ་ཙམ་ཞིག་སྤྱི་གཙུག་ནས་འཐོན་ཏེ་ནམ་མཁའ་ལ་སོང་བ་བར་ཐང་བའི་ཡུལ་པ་ཐམས་ཅད་ཀྱིས་མཐོང་བ་བྱུང་སྟེ།
ནུབ་ཕྱོགས་སུ་སོང་ཞེས་ཀྱང་གྲགས་སོ། །ཕྱིས་སེ་རོག་གཉིས་འདས་ནས་ཁོང་གཉིས་ཀྱི་སློབ་མའང་ཡིན། ཉེ་གནས་ཀྱང་ཡིན་ཟེར་བའི་འཕགས་པ་ཆོས་སྣང་ཞེས་བྱ་བ་ཞིག་ལ་སྐུ་ཚབ་ཟངས་ཀྱི་མཆོད་རྟེན་གསེར་གཏང་བ་ཞིག་དང༌།
ཀྱེ་རྡོ་རྗེའི་ཐང་སྐུ། རྒྱུད་ཀྱི་རྒྱ་དཔེ། རྡོ་རྗེ་དྲིལ་བུ་རྣམས་གནང་ནས་ཡོད་པ་ཐོད་ཕུར་བཞུགས།
དེ་ནས་དེའི་སློབ་མ་ལྕགས་ཐང་གི་ནགས་སྟོན་ལོ་ཙཱ་བ་བྱ་བ་སྒྱི་ཆུ་བའི་སློབ་མའང་ཡིན་པ་གཅིག་ལ་རྒྱ་དཔེ་དང་ཐང་ཀ་ཕུལ། ཁོང་གིས་ས་ཆེན་གྱི་དྲུང་དུ་གསུང་ངག་ཞུས་པའི་ཡོན་དུ་ཕུལ་ཡང་ཟེར།
འགའ་ཞིག་ཆོས་འཁོར་ཞིག་ལ་སྤྱན་དྲངས་པས་མ་བྱོན། སློབ་དཔོན་རིན་པོ་ཆེ་བྱོན།

རྒྱ་དཔེ་རྣམས་འབུལ་བསམ་པ་དེ་རེས་མ་ཕུལ། འབུམ་བཅུ་བཞི་དུམ་གཅིག་ཕུལ། ཕྱིས་ཁོང་གི་སྲས་པོ་ཇོ་སྲས་འབར་བས་ཕུལ་ནས་ད་ལྟ་ས་སྐྱ་ན་ཡོད། དེའི་དྲིལ་བུ་ཡིན་ཟེར་བ་ཞིག་ཀྱང་རྗེ་པ་རུ་མཚམས་སུ་བྱོན་ཙ་ན་ཕྱག་ཏུ་བྱུང་ནས་ད་ལྟ་ས་སྐྱ་ན་ཡོད།
ཇོ་བོའི་རྡོ་རྗེ་ཡིན་ཟེར་བ་ཞིག་ཀྱང་རུ་མཚམས་ན་སྔགས་པ་གཡུང་སྟོན་བྱ་བ་ཞིག་ལ་འདུག་པ་དེ་རྗེ་ལ་ཕུལ། བདག་ལ་གུར་ཚར་གཅིག་ཞུ་ཟེར་བས། ངས་ས་སྐྱ་མ་ཡིན་པར་བཤད་རྒྱུད་གཉེན་པོ་འདི་བཤད་མི་ནུས་གསུངས་ནས་མ་གནང༌།
དེ་དང་པོ་རྩ་རྒྱུད་དང་བསྡོངས་པ་ལས་རྐྱང་པར་བཤད་ན་གཉན་པའི་སྟོབས་ཀྱིས་དེའི་འཕྲོ་ལ་དགེ་བཤེས་གྲོངས་པ་མང་པོ་བྱུང་གསུང༌།
ཕྱིས་ཐུགས་འགྱོད་ནས་དེ་ཙམ་ན་ཡི་གེ་བརྒྱ་པའི་ཐུན་འདྲ་བྱས་ནས་ཚར་གཅིག་བཤད་དེ་རྡོ་རྗེ་དེ་ལེན་པ་ཡིན་པ་ལ་གསུངས་སོ།།༈ གསུམ་པ་བླ་མ་ཆེན་པོའི་ཡོན་ཏན་གྱི་ཁྱད་པར་ནི། དེ་ལྟ་བུའི་རྗེ་ག་ཡ་དྷ་ར་ལས་གསུང་ངག་རིན་པོ་ཆེའི་མཛོད་བརྙེས་པའི་རྗེ་མུ་གུ་ལུང་པ་དེ་ལ་ཡོན་ཏན་གྱི་ཁྱད་པར་ཅི་མངའ་ན།
སྤྱིར་གནས་ལྔ་རིག་པའི་པཎྜི་ཏ་ཆེན་པོ་ཡིན། བསྐྱེད་པའི་རིམ་པ་ལ་བརྟན་པ་ཐོབ་སྟེ་ལུས་གཅིག་ལས་གཉིས་སུ་སྤྲུལ་པ་དང༌།
སྦྱིན་སྲེག་གི་ཐབ་ལས་ཡོ་བྱད་ལེན་ནུས། རླུང་གི་ནུས་པས་ནམ་མཁའ་ལ་སྐྱིལ་ཀྲུང་འཆའ་བ་དང༌། བསམ་ན་ཤེས་པའི་མངོན་ཤེས་ཡོད། འཕོ་བའང་གྲོང་འཇུག་བྱེད་ནུས་ཏེ།
སྐུ་འདའ་ཁར་ངའི་རོ་འདི་ཞག་བདུན་པར་མ་སྒུལ་བར་ཞོག །དེ་ནས་ངའི་རིག་པ་ཕུང་པོ་འདི་ཉིད་ལ་ཞུགས་ནས་ལམ་གྱི་ལྷག་མ་རྣམས་བགྲོད་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་འཐོབ་པར་བྱེད་དོ་གསུངས་པ་ལ།
སྲས་པོ་མ་སྨད་རྣམས་ཀྱིས་གསུང་ལ་མ་ཉན་པར་ཚོས་ལྟང་གི་མེ་ལ་ཕུལ་ལོ། །

དེ་ཙམ་ན་དྲོད་མ་ཡལ་བར་འདུག་ཟེར། དེ་ནས་བར་དོར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་ཡིན་ནོ། །དེས་ན་བདག་ཉིད་ཆེན་པོ་དེས་སངས་རྒྱས་ཀྱི་བསྟན་པ་ལ་བསྟན་པའི་སྨད་འདིར་ཤིན་ཏུ་དྲིན་ཆེ་བ་ཡིན་གསུངས་སོ།།༈
བཞི་པ་སློབ་མའི་མཆོག་ཇི་ལྟ་བུ་བྱུང་བ་ནི། དེ་ལྟ་བུའི་རྗེ་མུ་གུ་ལུང་པ་དེ་ལ་སློབ་མའི་མཆོག་ཇི་ལྟ་བུ་བྱུང་ན། སྤྱིར་བསམ་གྱིས་མི་ཁྱབ་ཀྱང་བླ་མ་ཉིད་གཞུང་གསུངས་པའི་སློབ་མ་ལ་མན་ངག་མི་གསུང༌།
མན་ངག་གསུངས་པའི་སློབ་མ་ལ་གཞུང་མི་གསུངས་པ་ཡིན་པས། གཞུང་ཚར་བའི་སློབ་མ། མན་ངག་ཚར་བའི་སློབ་མ། གྲུབ་པ་ཐོབ་པའི་སློབ་མ་དང་གསུམ་ལས། དང་པོ་ནི། ལྷ་རྩེའི་གྱི་ལྗང་དབུ་དཀར་བ།
ཤངས་ཀྱི་བྲག་རྩ་སོ་ནག་པ། འཕྲང་འོག་གི་དཔྲད་སྟོན་དཀོན་མཆོག་རྒྱལ་པོ། ས་སྐྱའི་འཁོན་དཀོན་མཆོག་རྒྱལ་པོ། ཕྱི་ཚར་ལ་མངའ་རིས་པ་གསལ་བའི་སྙིང་པོ་དང་ལྔ་ཡིན་ནོ། །གྱི་ལྗང་དབུ་དཀར་བས་གསེར་སྲང་དྲུག་ཅུ་འབུལ་བར་ཁས་བླངས་ནས་གཞུང་ཞུས་པས་སྤྱིར་རྒྱུད་གསུམ་དང༌།
ཁྱད་པར་སམྦུ་ཊི་ལ་མཁས་པ་ཞིག་བྱུང༌། དེ་ནས་གསེར་སྲང་དྲུག་ཅུ་པོ་འཚོལ་དུ་མདོ་ཁམས་ལྷོ་བརྒྱུད་ལ་བྱས་ནས་རྒྱ་ནག་ཏུ་བྱོན།
རྒྱའི་རྒྱལ་པོའི་བླ་མཆོད་མཛད་ནས་བླ་མ་ལ་གསེར་སྲང་བརྒྱ་བསྐུར་བ་ལས། ཕྱག་ཏུ་བཞི་བཅུ་ཙམ་ལས་མ་སྨིན་ཡང་རྒྱབ་ཡིག་ལ་གཟིགས་པས་བླ་མ་མཉེས་སྐད། མདོར་ན་འདིས་བཤད་པ་ནི་ཆེར་མ་མཛད།
སྒྲུབ་པ་ལ་གཙོ་བོར་མཛད་པས་ནུས་པ་ཆེན་པོ་བྱུང༌། མགོན་པོ་ལ་རྩལ་ཐོན་པ་ཡིན་སྐད། འགའ་ཞིག་ན་རེ། གཞུང་ཚར་ནས་གདམས་ངག་ཞུས་པས་ནོར་ཁྱེར་ལ་ཤོག་གསུངས་ནས། དབུས་སུ་ཕྱིན།
མཐུ་ཚོལ་འདྲ་བྱས་པས་གཡུ་ཕད་ཁུད་གང་

རྙེད། བླ་ཆེན་ལ་ཕུལ་ནས་བླ་མའི་ཆོས་ཀྱིས་བཙལ་བ་མིན། བདག་རང་གིས་ཕན་བྱ་གནོད་བྱ་འདྲས་བཙལ་བ་ལགས་ཟེར། དེར་བསམ་མི་ཁྱབ་ལ་སོགས་པ་རྣམས་ལས་གཞན་གདམས་ངག་མ་གསུངས་སོ། །བྲག་རྩ་སོ་ནག་པ་ནི། བླ་མ་ལ་གཞུང་ཚར་ནས་བསྙེན་སྒྲུབ་ལ་གཙོ་བོར་མཛད་དོ།
།དབྲད་སྒོམ་ནི། ས་སྐྱ་པ་དང་ཐུགས་ཀྱང་ཤིན་ཏུ་མཐུན་ཅིང་ཁོང་གཉིས་ལ་དཀོན་མཆོག་རྒྱལ་པོ་རྣམ་གཉིས་ཀྱང་ཟེར་སྐད། སོ་ནག་པ་དང་འདི་གཉིས་ལ་སློབ་མ་ནི་འཕེལ་བ་མེད་གསུངས་སོ།
།ས་སྐྱ་པ་ནི་ཡབ་མེས་ཐམས་ཅད་གསང་སྔགས་རྙིང་མ་བ་ཡིན་ཏེ། དེའང་ཞིབ་ཏུ་བརྗོད་ན། སྤྲུལ་པའི་རྒྱལ་པོ་ཁྲི་སྲོང་ལྡེའུ་བཙན་གྱི་སྐུ་རིང་ལ་རྒྱལ་པོའི་ནང་མི་ལ་གཏོགས་པ་འཁོན་དཔལ་བོ་ཆེ་བྱ་བ་ལ་སྲས་བཞི་འཁྲུངས་པའི་ཆེ་བ་ཁྲི་མཛེས་ལྷ་ལེགས།
གཉིས་པ་ཚེ་ལ་དབང་ཕྱུག །གསུམ་པ་ཀླུའི་དབང་པོ་སྲུང་བ་ཞེས་བྱ་བ། ལོ་ཙཱ་བ་སད་མི་མི་བདུན་གྱི་ནང་ནས་གཞོན་གསུམ་གྱི་མཁས་ཤོས་སུ་བྱེད་པ་དེ་ཡིན་ནོ།
།བཞི་པ་ཚེ་འཛིན་ནོ། །དེའི་སྲས་སློབ་དཔོན་པདྨའི་དངོས་སློབ་འཁོན་རྡོ་རྗེ་རིན་ཆེན་ནོ། །དེ་ལ་སྲས་བདུན་བྱུང་བའི་ཐ་ལྟག་ཤེས་རབ་ཡོན་ཏན། དེའི་སྲས་ཡོན་ཏན་འབྱུང་གནས།
དེ་ལ་སྲས་གཉིས་བྱུང་བ་ལས། ཆེ་བ་ཚུལ་ཁྲིམས་རྒྱལ་པོའོ། །དེ་ལ་སྲས་གསུམ་བྱུང་བའི་ཆེ་བ་རྡོ་རྗེ་གཙུག་ཏོར། དེ་ལ་སྲས་བདུན་བྱུང་བའི་ལྔ་པ་འཁོན་དགེ་སྐྱབས། དེ་ལ་སྲས་གཉིས་བྱུང་བའི་ཆེ་བ་དགེ་མཐོང༌།
དེའི་སྲས་བལ་པོ་སྟེ། ཚ་མོ་རོང་གླང་གི་བྲག་ལ་ཡང་ཕུར་གྱི་སྒྲུབ་པ་མཛད་པས་བརྟན་མ་བཅུ་གཉིས་བྲན་དུ་འཁོལ་བའི་གྲུབ་པ་བརྙེས་པ་ཡིན་སྐད། དེའི་སྲས་ཤཱཀྱ་བློ་གྲོས་ཏེ།
དེ་ཐམས་ཅད་ཀྱིས་ཕར་ཕྱིན་དང༌།

གསང་བ་སྡེ་དྲུག །ལེའུ་ལག་བདུན། ཕྲ་མོ་ཉི་ཤུ་རྩ་གཅིག་ལ་གཙོ་བོར་བྱེད་པས་གཙིགས་ཀྱི་ཆོས་དྲུག་ཅེས་བྱ་སྟེ། དེའི་མན་ངག་དང་ལྡན་ཞིང༌། ཡང་དག་གྲུབ་པ་དང༌། རྡོ་རྗེ་ཕུར་པའི་ཡི་དམ་གྱི་སྒོ་ནས་དངོས་གྲུབ་ཀྱི་རིམ་པ་ཐོབ་པ་ཤ་སྟག་ཀྱང་ཡིན་ནོ།
།ཤཱཀྱ་བློ་གྲོས་ལ་སྲས་གཉིས་ཀྱི་གཅེན་པོ་ཤེས་རབ་ཚུལ་ཁྲིམས་ཞེས་པ་ནི། ཡབ་མེས་ཀྱི་ཆོས་དེ་དག་གིས་རྒྱུད་སྦྱངས་ཤིང་རྡོ་རྗེ་ཕུར་པའི་སྒོ་ནས་དངོས་གྲུབ་བརྙེས་པས་མཐུ་དང་རྫུ་འཕྲུལ་བསམ་གྱིས་མི་ཁྱབ་པ་དང་ལྡན་པ།
ཚུལ་ཁྲིམས་ཀྱིས་མཛེས་པར་བྱས་པ་ཡིན་ནོ། །དེའི་གཅུང་དཀོན་མཆོག་རྒྱལ་པོ་ནི། གཅེན་སྐུ་གཤེགས་ཁར་གཅུང་དཀོན་མཆོག་རྒྱལ་པོ་ལ།
ང་ནི་རྒས། ཁྱེད་གཞོན་པས་འབྲོག་མི་ལོ་ཙཱ་བ་ལས་གསང་སྔགས་གསར་འགྱུར་སློབ་ཅིག །ཁྱོད་ལ་ཕན་ཐོགས་པ་འོང་གི །གསུངས་པ་ལ་མུ་གུ་ལུང་དུ་མ་ཐོན་པར་གཡའ་ལུང་དུ་འབྲོག་མིའི་སློབ་མ་ཁྱིན་ལོ་ཙཱ་བ་ལ།
དབྲད་དཀོན་མཆོག་རྒྱལ་པོ་དང་གཉིས་ཀྱིས་བརྟག་གཉིས་གསན། ཚར་ལ་ཁད་པར་ཁྱིན་སྐུ་གཤེགས། དེའི་ཞལ་ཆེམས་ལ་ཁྱེད་ཀྱི་ཆོས་འཕྲོ་མང་མཁར་དུ་བླ་ཆེན་འབྲོག་ལ་ཞུས་ཤིག་གསུངས་པས།
དེ་ནས་བླ་མ་དཀོན་མཆོག་རྒྱལ་པོ་མང་མཁར་དུ་བླ་ཆེན་འབྲོག་མིའི་དྲུང་དུ་བྱོན་པས། ཁྱེད་ཕ་ཤི་ནས་མེས་པོ་ཅན་དུ་སྙེགས་སམ། འགྲོ་ས་མ་ལོགས་གསུང་ནས། དེར་རྒྱུད་གསུམ་གྱི་གཞུང་གི་སློབ་གཉེར་ཚར་ནས་དེའི་རྣམ་གཞག་བྱ་བ་དང༌།
གདམས་ངག་ཞུ་བར་དགོངས་ཏེ། ཡུལ་དུ་བྱོན་ནས་གཡའ་ལུང་འཇག་གཤོངས་ཀྱི་ཞིང་བཙོང་བར་འོས་པ་ཀུན་བཙོང༌། ལྷག་མ་དགེ་འདུན་འཕྲད་པ་ལ་ཕུལ་ནས་ད་ལྟའང་གནས་ཆུང་ཡོད།
རིན་ལ་རྟ་བཅུ་བདུན་གྱི་ཁལ་དང་བཅས་པ་ཁྱེར་ནས་འོངས་ཏེ་བླ་ཆེན་ལ་ཕུལ་བས། ངས་རྟ་རྒན་མི་སོས་མི་འདོད་གསུང༌།

རྩྭ་རིན་དུ་ཇོ་མོའི་ནོར་ཕྲེང་བ་བཟང་པོ་ཞིག་ཡོད་པ་དེ་ཕུལ་ནས་འདི་ལ་རྩྭ་རིན་མཛད་པར་ཞུ་ཞུས་པས། བསྙད་མེད་གསུངས་ནས་བཞེས། གསུང་ངག་མ་གནང་བར། གཞུང་གི་སྐོར་ཐམས་ཅད་ཚང་མར་མཛད། བསམ་མི་ཁྱབ་དང་གཏུམ་མོའི་མངོན་རྟོགས་ཉི་ཤུ་རྩ་བཞི་ལ་སོགས་པའི་གདམས་ངག་ཅི་རིགས་པ་གནང༌།
བསྙེན་བཀུར་དང་ཞབས་ཏོག་རྒྱ་ཆེར་མཛད་དོ། །གཞན་ཡང་འགོས་ཁུག་པ་ལས་གསང་འདུས་ལ་སོགས་པ་གསན། ཨུ་རྒྱན་གྱི་པཎྜི་ཏ་ཤེས་རབ་ལྭ་བ་དམར་པོའི་ཞབས་ཀྱང་ཟེར་གསང་བ་ལས་ཐིག་ལེ་སྐོར་ལྔ་ལ་སོགས་པ་གསན།
རྨ་ལོ་ཙཱ་བ་ལས་བདེ་མཆོག་རྩ་རྒྱུད་ལ་སོགས་པ་དང་གྲུབ་སྙིང་སྐོར་རྣམས་གསན། གཞན་ཡང་བ་རི་ལོ་ཙཱ་བ་དང༌།
བླ་མ་སྒྱི་ཆུ་བ་དང༌། མལ་ལོ་ཙཱ་བ་དང༌། པུ་རོང་ལོ་ཆུང་དང༌། གནམ་ཁའུ་པ་སྐུ་མཆེད་དང༌། སྐྱུ་ར་ཨ་སེང་ལ་སོགས་པ་ལས་ཆོས་མང་དུ་གསན་ཏེ་ཆོས་ཐམས་ཅད་ཀྱི་མངའ་བདག་ཏུ་གྱུར་ཏོ། །དེ་ནས་གྲོ་བོ་ལུང་པར་དགོན་ཆུང་ཞིག་བཏབ་ནས་ལོ་འགའ་བཞུགས་ཏེ་ས་སྐྱ་གོགས་པོར་གྲགས་སོ།
།དེའི་ཚེ་རི་རྩེ་ནས་གཟིགས་པས་དཔོན་པོ་རིའི་ངོས་འགྲམ་ན་ས་དཀར་ཞིང་སྣུམ་པ་ཆུ་གཡས་སུ་འབབས་པ། བཀྲ་ཤིས་པའི་དགེ་མཚན་མང་པོ་གཟིགས་ནས་དགོན་པ་ཞིག་དེར་བཏབ་ན་སངས་རྒྱས་ཀྱི་བསྟན་པ་དང་འགྲོ་བ་མང་པོ་ལ་ཕན་པར་དགོངས་ཏེ།
ཇོ་བོ་མལ་ལ་ཞུས་པས་གནང༌། ས་དེའི་བདག་པོ་ཞང་ཞུང་པ་དང༌། བནྡེ་གྲོང་བཞི། ལྷ་མི་གྲོང་བདུན་དུ་གྲགས་པ་ཡོད་པས།
དེ་དག་ལ་འདིར་དགོན་ཆུང་ཞིག་བྱས་ན་ཁྱེད་ལ་འགལ་བ་མེད་ན་རིན་ཞིག་འཇལ་བྱས་པས། ཁོང་རྣམས་ན་རེ། རིན་ཡེ་མི་འཚལ། དགོན་པ་མཛད་པར་ཞུ་ཟེར་བ་ལ། འོན་ཀྱང་ཕྱིས་ཚུན་ཆོད་ན་འདི་འཐད་

གསུངས་ནས་རྒོད་མ་དཀར་མོ་གཅིག །མོ་གོས་གཅིག །ནོར་བུའི་ཕྲེང་བ་གཅིག །ཁྲབ་གཅིག །དེ་རྣམས་ཀྱིས་མགོས་བྱས་པའི་རིན་བཅལ་ནས་མོན་གྲོག་མན་ཆད། འབལ་གྲོག་ཡན་ཆད་བླ་མ་དབང་བར་བྱས་ནས་ས་སྐྱར་དགོན་པ་བཏབ་ནས་བཞུགས་ཏེ།
སྐུ་ཚེ་དེ་ཉིད་ལ་སྒྲུབ་པ་དང༌། འཆད་ཉན་ལ་སོགས་པས་སངས་རྒྱས་ཀྱི་བསྟན་པ་ལ་བྱ་བ་རྒྱ་ཆེན་པོ་མཛད་དོ། །ཆུ་མོ་གླང་ལ་དཔལ་ལྡན་ས་སྐྱ་བཏབ། །ས་ཕོ་འབྲུག་ལ་ལྷ་ཁང་ཆེན་མོ་བཏིང༌།
།ཤིང་མོ་ཕག་གི་ལོ་འདི་ཡར་བཅད་ལ་ལོ་སུམ་བརྒྱ་ཉི་ཤུ་རྩ་དྲུག་གདའའོ། །ས་སྐྱ་བཏབ་ནས་ལོ་བརྒྱད་ན་ས་ཆེན་འཁྲུངས། དེ་དུས་དཀོན་མཆོག་རྒྱལ་པོ་ལྔ་བཅུ་ང་དགུ་བཞེས་སོ། །ས་ཆེན་དགུང་ལོ་ང་ལྔ་ལ་རྗེ་བཙུན་འཁྲུངས་སོ།
།རྗེ་བཙུན་སོ་དྲུག་བཞེས་པའི་ཚེ་ཆོས་རྗེ་པ་འཁྲུངས། ཆོས་རྗེ་པ་ང་གསུམ་བཞེས་པའི་ཚེ་འཕགས་པ་འཁྲུངས། འཕགས་པ་གཤེགས་ནས་ཤིང་མོ་ཕག་འདི་ཡན་ལ་ལོ་བརྒྱ་དང་བཅོ་ལྔ་སོང་གདའའོ།
།དེའི་ཚེ་ཡུམ་ཇོ་མོ་ཞང་མོ་ལ་བླ་མ་ཀུན་དགའ་སྙིང་པོ་འཁྲུངས་སོ། །དེ་ལྟ་བུའི་བླ་མ་དེ་ཤིང་ཕོ་ཁྱིའི་ལོ་ལ་སྐུ་འཁྲུངས་ནས་ཆུ་ཕོ་རྟའི་ལོ་དགུང་ལོ་དྲུག་ཅུ་རྩ་དགུ་བཞེས་པའི་དུས་སུ་དཔའ་བོ་དང་མཁའ་འགྲོ་མའི་ཚོགས་ཀྱིས་བསུ་བ་དང་བཅས་པས་རིག་པ་འཛིན་པའི་གནས་སུ་གཤེགས་སོ།
།མངའ་རིས་པ་གསལ་བའི་སྙིང་པོ་ནི། ཡབ་མང་ཡུལ་བའི་བཙུན་པ་གཅིག །ཡུམ་ཡོ་སེ་མོ་བྱ་བའི་ཁོལ་མོ་གཅིག་དང་མཐུན་ནས་དེ་ལ་བུ་བྱུང་བས་བྱིས་པ་ཆུང་ངུའི་དུས་ན་ཡབ་ཀྱིས་ཀློག་སློབ་ཏུ་བཅུག
།བསླབ་བཏུས་ཞིག་ཀློག་དར་ལ་གཏད་པས་ཡབ་གཞན་དུ་བྱོན་ནས་ལོག་པའི་དུས་སུ་ཁོང་བྱིས་པའི་གསེབ་ན་འདུག་པས་ཀློག་མི་སློབ་པར་རྩེད་མོ་བྱེད་པ་བྱས་པས་བསླབ་རྒྱུ་མི་འདུག་གསུངས།
དེ་ཅི་ཡིན་བྱས་པས་དེ་ཐུགས་ལ་བྱུང་འདུག །གཞན་ཡང་སྤྱོད་ཕྱོགས་དང་དབུ་མ་ཤར་གསུམ་དུ་

མིང་བཏགས་པའི་དབུ་མའི་བཤད་པ་ཀུན་སྐྱེ་བ་སྔ་མའི་བག་ཆགས་སད་པའི་སྟོབས་ཀྱིས་མ་བསླབས་པར་ལེགས་པར་མཁྱེན་ནོ། །གཞོན་ནུའི་དུས་ནས་བཤད་པ་མཛད་པས་གྲགས་པ་ཆེན་པོ་བྱུང་གསུང༌། བླ་ཆེན་ལ་མཚོ་སྐྱེས་ཚར་བརྒྱད་གསན།
རྒྱུད་ལ་ཟིན་མཆན་ཞིག་བཏབ་པས་བླ་མས་སྟོན་དང་གསུངས་ནས། བསྟན་པས་འདི་ང་ཡིས་བྱའི་གསུངས་ནས་ཁྱེར། ཡང་གཞན་ཞིག་ལ་བཏབ་པས་བསུབས་གསུངས། དེ་ནས་གཡམ་པ་ལ་བྲིས་ཏེ་གཤེགས་ཁར་མཆན་དུ་བཏབ་ནས་བྱོན་ནོ།
།བླ་མ་མངའ་རིས་པའི་ཞལ་ནས་གསང་སྔགས་ལ་གདམས་ངག་མེད་ན་མི་ཤེས་ཟེར་ཏེ་བདེན་པར་འདུག །ངས་ཆོས་འགའ་ཞིག་མ་བསླབས་པར་ཤེས། གཞན་ཚར་རེས་མི་ཤེས་པ་མ་བྱུང་བ་ལ། མཚོ་སྐྱེས་ལ་ཚར་བདུན་ཚུན་ཆད་ཚར་རེ་ལ་རྟོགས་པ་རེ་རེ་སྐྱེ་བ་བྱུང༌།
བརྒྱད་པ་ལ་སྔར་དང་ཁྱད་མ་བྱུང་གསུངས། དེ་ལྟར་གཞུང་བཤད་རྣམས་ཚར་ནས་གསུང་ངག་ཞུ་བར་བཞེད་པས་ཆ་རྐྱེན་སྒྲུབ་པ་ལ་ཀོང་པོར་བྱོན།
བསོད་ནམས་ཆེན་པོ་བྱུང་ནས་རྟ་ཉི་ཤུ་ཙམ་དང་ཡོ་བྱད་མང་པོ་ཁྱེར་ཏེ་བླ་ཆེན་ལ་དབང་ཞུས་པས་གནང་སྟེ། སྟ་གོན་གྱི་ནུབ་མོ་རྨི་ལམ་དུ་བླ་ཆེན་གྱི་མཛོད་ཡིན་ཟེར་བ་མང་པོ་འདུག་པའི་ཕྱི་སྒོ་ལ་ཉེ་ཤོས་སྒོ་ཆེ་ཞིང་མདོག་སྐྱ་ཁྲིག་གེ་བ་ཞིག་གི་ལྡེའུ་མིག་ཁོང་ལ་གཏད་པ་རྨིས།
ནངས་པར་བླ་ཆེན་ལ་རྗེ་ལ་གསུང་ངག་རིན་པོ་ཆེའི་མཛོད་མང་དུ་མངའ་བར་གདའ་སྟེ། འབངས་ལ་མི་གནང་བར་གདའ་ཞུས་པས།
ཇི་ལྟར་འདུག་གསུང༌། རྨི་ལམ་ཞུས་པས་གདམས་ངག་གི་ལྡེའུ་མིག་ཁྱོད་ལ་མི་སྟེར་ན་སུ་ལ་སྟེར་གསུངས། འོན་ཀྱང་ཁྱོད་ངའི་གཞུང་འཛིན་པར་འོས་གསུངས་ནས་རྒྱུད་གསུམ་གྱི་སྐོར་རྣམས་རྫོགས་པར་གནང༌།
བསམ་མི་ཁྱབ་ལ་སོགས་པའི་མན་ངག་གི་

སྐོར་རྣམས་འགའ་ཞིག་གནང་སྟེ། གསུང་ངག་ནི་མ་ཐོབ་བོ། །འདི་ཉིད་བག་ཆགས་སད་པས་སྐྱེ་བ་སྔ་མའི་ཆོས་རྣམས་དྲན་ཞིང་མ་བསླབས་པར་ཤེས་པ་ལ་སོགས་པའི་ཡོན་ཏན་དཔག་ཏུ་མེད་པ་མངའ་བ་ཡིན་ནོ། །༈ གཉིས་པ་མན་ངག་ཚར་བའི་སློབ་མ་ནི།
འབྲོམ་དོ་པ་སྟོན་ཆུང༌། ལྷ་བཙུན་ཀ་ལི། རྗེ་མཁར་ཆུང་བའོ། །འབྲོམ་ནི་ཡུལ་དབུས་ཀྱི་བླ་མ་དམར་གྱིས་གསུང་ཀྱང༌། མདོ་སྨད་པ་ཡིན་པར་འབྲོམ་ལ་ཕྱི་རིང་མོ་ནས་སོ། འཕན་ཡུལ་བ་ཡིན།
རིགས་དང་སྐྱེ་བ་ཤིན་ཏུ་བཟང༌། ལོངས་སྤྱོད་ཆེ། གདམས་ངག་མང་ཞིང་ཁྱད་པར་དུ་མ་མོ་སྲོག་ཏིག་ལ་མཁས་པ་ཞིག་ཡིན། ཁོང་གིས་བླ་ཆེན་གྱི་སྙན་པའི་གྲགས་པ་ཐོས་ནས་དད་དེ་ཡུལ་ནས་རྟ་བདུན་ཙམ་གྱི་ཁལ་དུ་ནོར་མང་པོ་བཀལ་ནས།
གླག་པ་ལམ་གྱི་ཕུ་ནས་བསམ་ཡས་ལ་ཐོན་ཏེ་བྱོན་པས་ལམ་དུ་ལྷ་མོའི་སྒྲུབ་ཐབས་ཞུ་བ་མང་པོ་བྱུང་ནས་ནོར་མང་པོ་བྱུང་བ་ཁྱེར་ཏེ་འོངས་ནས། བླ་ཆེན་གྱི་དྲུང་དུ་གདམས་ངག་ཞུ་བ་ལ།
ཆོས་ཐུན་རེ་ལ་གསེར་ཞོ་རེའི་མཎྜལ་དང་ཞབས་དཀྲིས་ཀྱི་དར་ཞེང་ཆེན་ཁ་རེ་ཕུལ་ཏེ། དེ་དུས་ཀྱི་དར་བཟང་ཞིང་དཀོན་པས་ད་ལྟ་ཟབ་ཆེན་ཡུག་པས་རིན་ཆེ་སྐད། དེ་བཞིན་དུ་གཏོར་མ་མི་གཉིས་ཀྱིས་ཐེག་ཚད་རེའང་ཚོགས་འཁོར་བྱས།
འབྲོག་མིའི་གཡུ་ཞོ་སྤུངས་ཀྱང་ཕུལ་བས་ཤིན་ཏུ་མཉེས། དེ་ལྟར་དུ་དུས་ཁྱད་པར་ཅན་དང་ནར་མའི་བསྙེན་བཀུར་དཔག་ཏུ་མེད་པ་ཡུན་རིང་དུ་མཛད་དེ། ཞབས་ཏོག་ཤིན་ཏུ་བཟང་བས་གདམས་ངག་རབ་ཏུ་ཐོབ་པ་ཡིན་ཟེར།
ནང་གཅིག་མཎྜལ་གྱི་གསེར་ཡང་ཟད། ཞབས་དཀྲིས་ཀྱི་དར་ཡང་མེད་པས་ཁོང་རང་གིས་ཇོ་མོའི་དར་ཤམ་ཕོག་ནས་བྱས་པས་ཅུང་ཟད་མ་མཉེས་སྐད། དེ་ལྟར་མན་ངག་ཚར་ནས་ཡུལ་དུ་བཞུད་པར་དགོངས་ཏེ་དཔེ་ཆ་འགེལ་སའི་རྟ་གཅིག་གཡར་

བར་ཞུས་པས། སློབ་དཔོན་གྱིས་སློབ་མ་ལ་འབུལ་བ་བྱེད་པའི་ལུགས་མེད་གསུངས་ནས་མ་གནང་བས། འབྲོམ་ཐུགས་ཆད་དེ། བཞུད་ཁར་མུ་གུ་ལུང་རྡོ་རྗེ་གདན་དུ་སོང་རུང༌། འབྲོག་མི་ཤཱཀྱ་ཡེ་ཤེས་ཤཱཀྱ་ཐུབ་པར་སོང་ཡང་ད་ཕྱིན་ཆད་འདི་ཀུན་ཏུ་འོངས་མི་འདུག་གསུང་སྐད།
དེ་ནས་ཡུལ་དུའང་མ་བཞུད་པར་ལ་སྟོད་དིང་རི་ཤེད་ན་ཡར་བྱོན་པས་འབྲོག་མིའི་སློབ་མ་མཆོག་ཡིན་ཟེར་བས་བསོད་ནམས་ཆེན་པོ་བྱུང་ནས། ལམ་དུ་སློབ་མ་འགའ་ཞིག་ཕྱག་རྒྱ་ཆེན་པོ་ཡི་གེ་མེད་པའི་བྱིན་རླབས་ཞུ་བ་བྱུང་ནས་གནང་བས་ཞལ་ནས་ཁྲག་སྐྱུགས་ཏེ་བསྙུན་ནད་ཀྱིས་ཟིན།
འབྲོམ་ན་རེ། ངའི་བླ་མ་དེ་སངས་རྒྱས་དངོས་ཡིན་ཅིང་ངའི་སྣོད་བརྟགས་པར་འདུག་པ་ལ།
ངས་དེ་ལྟར་མ་ཤེས་པར་མ་དད་པ་ཞིག་སྐྱེས་པས་ལན། འོན་ཀྱང་བླ་མས་ང་རྗེས་སུ་འཛིན་པར་འདུག །ངའི་དཔེ་ཆ་དང་ནོར་རྫས་མ་ལུས་པ་རུས་པ་རྣམས་བླ་མའི་ཕྱག་ཏུ་ཕུལ། ཁྱེར་རང་ཚོ་གདམས་ངག་ཞུ་ན་ངའི་དཀའ་ལས་ཙམ་མི་དགོས་པར་བླ་མས་གནང་བར་འདུག་གི
།ཞུས་གསུངས་ནས་འདས། སློབ་མ་ཀུན་གྱིས་སྤུར་བཞུས། གདུང་རུས་དཔེ་ཆ་ནོར་རྫས་རྟ་བཅུ་བདུན་གྱི་སྟེང་ཁལ་འོག་ཁལ་དང་བཅས་ཁྱེར་ནས་ཕྱིན་པས་ལམ་ན་བགྲོད་དཀའ་ཡང་བདེ་བར་ཐོན།
མུ་གུ་ལུང་གི་མདའ་ནས་ཡར་སླེབ་ཙ་ན། དུང་དཀར་གཅིག་འབུད་ཅིང་ཕྱིན་པས། བླ་ཆེན་རྒྱུན་གཏོར་མཛད་ཅིང་ཡོད་པས་གསན་ནས་ངའི་སྙིང་བཏོན་པ་སྙམ་བྱེད།
ལྟོས་དང་གསུངས། བལྟས་པས་ཁོང་རྣམས་ཀྱིས་སླེབས་ནས་དེ་རྣམས་ཕུལ་བས། རུས་པ་པང་དུ་བླངས་ནས་བུས་ཕ་ཅན་དུ་སྙེགས་སམ་གསུངས་ནས་བཤུམ་མོ་སྐད། དེར་ཁྱེད་ཚོའི་ནང་ན་གདམས་ངག་འདོད་པ་གང་ཡོད་པ་ལ་དཀའ་བ་མེད་པར་སྦྱིན་གྱི།
གསུང་

པ་ལ་ཞུ་བ་མང་པོ་མ་བྱུང༌། སྒྱེར་སྒོམ་སེ་བོ། གཤེན་སྒོམ་རོག་པོ། འཕགས་པ་ཆོས་སྣང་གསུམ་གྱིས་ཞུས་པས་རྫོགས་པར་གནང༌། བསྒོམས་པས་ཏིང་ངེ་འཛིན་བཟང་པོ་སྐྱེས། སེ་རོག་གཉིས་ཀྱིས་དངོས་གྲུབ་ཅུང་ཟད་རེ་ཐོབ་སྐད་དོ།
།དེ་ནས་འབྲོམ་ལས་གདམས་ངག་འཕེལ་བ་ནི་མེད་དོ། །འོ་ན་ལམ་འབྲས་འབྲོམ་ལུགས་ཟེར་བ་དེ་ཅི་ཡིན་སྙམ་ན། དེ་བྱེད་མཁན་ནི་ཇོ་མོ་འབྲོམ་མོ་བྱ་བ་འཕན་ཡུལ་བ་ས་ཆེན་གྱི་སློབ་མ་ཞིག་ཡིན་ཞིང༌།
དེ་ལ་ལམ་འབྲས་རྫོགས་པའང་མེད་ལ། དེའང་ཞི་བྱེད་དང་རྫོགས་ཆེན་བསྲེས་པས་རྣམ་དག་མ་ཡིན་ཞིང༌། དམ་ཚིག་ཀྱང་མ་བསྲུངས་སྟེ། ཤངས་ཀྱི་ཆབས་ལྷ་ཁང་པ་ཆབས་སྟོན་ཆོས་དགའ་བྱ་བས། མདོ་སྡེ་ལ་ཞུ་རྟེན་དུ་བྱས་ནས་ལམ་འབྲས་ཞུས་པས་དེར་མི་འདོད་པར་ང་རང་གི་ཆོས་ལ་འབུལ་བ་བྱུང་བ་ཞིག་འདོད་ཟེར།
དེར་ཆབས་སྟོན་གྱིས་ལྷོ་བྲག་ཏུ་བྱོན་པས་བསོད་ནམས་ཆེན་པོ་བྱུང༌། དེར་མོའི་ལམ་འབྲས་དེ་བཤད་པས་གཅིག་གིས་དངུལ་སྒ་བཟང་པོ་ཞིག་ཕུལ་ཏེ།
བྱང་པའི་ཀོ་བའི་སྐ་རགས་ལ་དངུལ་གྱི་ཕྲ་བཅུག་པ་འདི་མོ་འདོད་པས་མ་ཕུལ། དེར་དཔོན་སློབ་གཉིས་མཐུ་རྒྱག་རེས་བྱས་ཟེར་རོ། །ལྷ་བཙུན་ཀ་ལི་ནི་ཇོ་མོའི་མིང་པོ་ཡིན་པས་ཉེ་འབྲེལ་གྱི་སྟོབས་ཀྱིས་གདམས་ངག་ཚང་བར་གནང་སྟེ་འཕེལ་བ་ནི་མེད་དོ།
།རྗེ་སེ་མཁར་ཆུང་བ་ནི་ཞབས་ཏོག་ཆུང་ཡང་ཡུན་རིང་བ་དང་སྤྱོད་ལམ་གྱིས་མཉེས་ནས་མན་ངག་ཐོབ་པ་ཡིན་གསུངས་སོ།།༈
འདི་དག་གི་རྣམ་པར་ཐར་པ་ཞིབ་ཏུ་བརྗོད་ན་གཉིས། གསུང་ངག་ཇི་ལྟར་ཐོབ་པ་དང༌། ཡོན་ཏན་བརྙེས་པའི་ཁྱད་པར་རོ། །དང་པོ་ནི། སེ་འདིའི་འཁྲུངས་ཡུལ་མདོག་སྨད་ཀྱི་འབྲོག་པ།
གདུང་རུས་ལྕེ་ཚོ་བྱ་བ་ལྕམ་སྲིང་ལྔ་ཡོད་པའི་ལྔ་ཚིགས་པ་ཡིན། ཁོང་བུ་ཚ་ཆུང་ཆུང་ཙ་ན་གནག་མ་སྨད་

སུམ་ཅུ་ཙམ་ཡོད་པ་རི་ལ་འཚོ་རུ་ཕྱིན་པས། རིགས་སད་པ་བཞིན་དུ་མང་མཁར་མུ་གུ་ལུང་གི་ཐད་ཀར་སྤྲིན་དཀར་པོ་ལིང་ངེ་བ་ཞིག་མཐོང་བས་ཕ་གིའི་འོག་ན་ཚེ་འདི་ལ་སངས་རྒྱས་པའི་གདམས་ངག་ཡོད་པའི་བླ་མ་གཅིག་ཡོད་ངེས་སྙམ་པ་ཞིག་བྱུང་ནས།
ཕ་མ་ལ་ང་ཡུལ་ལྟད་མོ་བལྟ་རུ་འགྲོ་བྱས་ཏེ་གསེར་ཞོ་གསུམ་ཁྱེར་ནས་འོང༌། མང་མཁར་དྲིལ་ཆེན་ན་ཕར་སླེབས་པ་དང་དྲིས་པས་མུ་གུ་ལུང་བྱ་བ་ན་བླ་མ་འབྲོག་མི་ལོ་ཙཱ་བ་བྱ་བ་ཚེ་འདི་ལ་སངས་རྒྱ་བའི་གདམས་ངག་ཡོད་པ་གཅིག་བཞུགས་ཟེར་བས།
ཤིན་ཏུ་དད་ནས་དེར་ཕྱིན་པས་བླ་མ་དང་མཇལ་ནས་གསེར་ཞོ་གང་ལ་ཕྱག་རྟེན་བྱས། ཁ་རྗེ་ཆེ་ནས། ཀྱེ་རྡོ་རྗེའི་དབང་བསྐུར་མཛད་པ་གཅིག་གི་གྲངས་མ་ཚང་བ་ཞིག་དང་ཐུག་པས་ཞོ་གང་ལ་འཕྲལ་ཆས།
ཞོ་གང་ལ་དབང་ཡོན་བྱས་ནས་དབང་བསྐུར་ཞུས་པས་དབང་ཐོབ། དེ་དུས་ན་དབང་བསྐུར་ཞུ་བ་ལ་ཆ་རྐྱེན་ཆེན་པོ་དགོས། བླ་ཆེན་ལས་གསེར་ཞོ་དོས་དབང་ཐོབ་པ་བླ་མ་སེ་ལས་མེད་གསུང༌།
དེ་ནས་བླ་མས་སེ་ལ་དྲན་པ་གཅིག་པའི་སྒྲུབ་ཐབས་དང༌། རྩ་ལྟུང་གི་བཤད་པ་ཞིག་གསུངས་ནས་སྐུ་མཚམས་མཛད་དེ་ཁྲིད་དམིགས་རེ་ཙམ་ལས་ཆོས་ཆེར་མི་གསུང་བར་བཞུགས་སོ།
།སྤྱིར་ཡང་བླ་མ་འདི། རྣ་བཞི་པ་ལ་ཆོས་མི་བཤད། རྣ་བ་དྲུག་པ་ཆོས་ཀྱིས་དབེན་བྱ་བ་ཡིན་གསུངས་ནས། མི་མང་པོ་ལ་ཆོས་མི་གསུང༌། ཁྱད་པར་དུ་གསུང་ངག་རིན་པོ་ཆེ་མི་གཉིས་སུ་ལངས་པ་ལས་མི་གསུང༌།
གསུངས་ཙ་ན་ཐུན་རེ་ལ་ཚོགས་འཁོར་རེ་བཤམ་དགོས་སྐད། དེ་དུས་སུ་འཁོན་དཀོན་མཆོག་རྒྱལ་པོས་ས་སྐྱར་མི་བཅུ་བདུན་ལ་བརྟག་གཉིས་གསུངས་པས། བླ་མས་ཕྲིན་བསྐུར་ནས། རྩ་རྒྱུད་གཉན་པོ་དེ་མི་བཅུ་བདུན་ཙམ་ལ་འཆད་པ་ཁྱོད་ལ་རྡོ་རྗེའི་སྲོག་ཡོད་དམ་

ཞེས་བཀའ་བཀྱོན་མཛད་སྐད། དེ་ནས་ལོ་གཅིག་ཏུ་ཆོས་ནི་མ་གསུངས་པས་མ་མཇལ། འོན་ཀྱང་གསུང་ངག་ཅིས་ཀྱང་ཞུ་སྙམ་ནས། རྗེ་སེ་ས་ལོ་བདུན་སྒུག་གིན་བསྡད། ཇོ་མོའི་གཡོག་གུས་པར་བྱས་པས་མགུ་བར་བྱུང༌།
ལན་ཅིག་ཚོགས་གྲལ་ཞིག་ཏུ་གླུ་ཤེས་པ་མེད་དམ། ཡོད་ན་ལོང་གསུང་བ་ལ། གཞན་ཤེས་པ་མ་བྱུང་བས། ཇོ་མོ་ན་རེ། ན་ནིང་གི་འབྲོག་ཆུང་དེ་གླུ་ཤིན་ཏུ་མཁས་པ་ཞིག་འདུག་སྟེ། དེ་འབོད་དམ་ཞུས་པས། བོས་གསུངས་ནས།
བོས་ཏེ། ཁོང་གིས་གླུ་བླངས་པས་ཤིན་ཏུ་མཉེས་ཤིང༌། ཁྱོད་ད་རུང་བསྡད་ནས་ཅི་བྱེད་གསུང༌། གསུང་ངག་རིན་པོ་ཆེ་ཞུ་བ་ལགས་ཞུས་པས། ཆོས་འདོད་ན་ནོར་ཁྱེར་ལ་ཤོག་གསུངས་ནས། ཡུལ་དུ་ལོག་སྟེ་གནག་སུམ་ཅུ་ཙམ་ཡོད་པ་དེ་རི་ལ་རྩྭ་ཞག་བྱེད་ཟེར་ནས་ཞག་འགའ་བསྡད་ཀྱིན་ལོག་ནས་འོང༌།
དེ་ལྟ་བུ་ལན་འགའ་བྱས་ཏེ། དེའི་བར་ལ་རྩིས་ལེགས་པར་བཏང་བས་ཁོ་རང་གི་ནོར་སྐལ་ལ་གནག་དེ་ཚོ་ཐོབ་པར་དགོངས་ནས།
གནག་རྣམས་དེད་དེ་སྒྱེར་ཕུ་ནས་མར་བྱོན་ནས་གོས་རྐྱང་ཇག་དམར་རྐྱང་པ་གཅིག་ལས་མེད་པས་འཁྱགས་ཙ་ན་ཕྱུགས་མའི་སྐྱིབས་འཇོ་ཡིན་འོང༌། གཙང་པོ་ལས་ལྷ་རྩེའི་ཀོ་མཁན་ལ་སྒྲོལ་བྱས་པར།
གནག་དྲུག་དྲུག་ལ་རེ་རེ་འདོད་ཟེར་བས། དེ་བྱིན་ན་བླ་མ་ལ་འབུལ་རྒྱུ་མི་འོང་སྙམ་ནས་གཏོར་མ་གཅིག་བྱས་ཏེ། བླ་མ་དང་ཆོས་སྐྱོང་ལ་གསོལ་བ་བཏབ་ནས་ཆུུ་ལ་བརྒྱབས་པས། འབྲི་ཟལ་མོ་གཅིག་གིས་སྣ་དྲངས་ཏེ་སོང་བའི་རྟིང་མ་གཅིག་གི་མཇུག་མ་ལ་འཇུས་ནས་ཕྱིན་པས་ཆུ་ལས་ཐོན་ཏེ།
མུ་གུ་ལུང་དུ་ཕྱིན་ནས་གནག་རྣམས་བླ་མ་ལ་ཕུལ་ཏེ་གསུང་ངག་ཞུས་པས། བླ་མའི་ཞལ་ནས། འབུལ་བ་ཆེན་པོ་མ་ཡིན་ཏེ།
ང་ཡུལ་ཕུ་གསུམ་

འཛིན་པ་ལ་མཁོའི་གསུངས་ནས། འབྲི་རྣམས་ལ་མིང་འདོགས་ཤིང་གྲངས་མཛད། གདམས་ངག་ཀྱང་ཅི་རིགས་པ་གནང༌། དེ་ལྟར་ཞབས་ཏོག་དང་མི་ཕྱེད་པའི་དད་པས་མཉེས་པར་བྱས་ཏེ་གསུང་ངག་རིན་པོ་ཆེ་ཉན་ཀྱིན་ལོ་བཅུ་བཞུགས།
སྔར་ལོ་བདུན་ཏེ་བཅུ་བདུན་བཞུགས་ཤིང་མི་གཞན་ལ་ཅི་འདྲ་ཡོད་དྲིས་ནས། ཁོང་ལ་འདི་འདྲའི་གདམས་ངག་བདོག་བྱས་ཙ་ན། དེ་ཀུན་འོ་ཅག་རང་ལའང་ཡོད་ཀྱི། གསུང་གིན་གནང་ངོ༌། །མདོར་ན་བསྟེན་ཡུན་རིང་ཞིང་སྤྱོད་ལམ་གྱིས་མཉེས་ནས་གདམས་ངག་རབ་ཏུ་ཐོབ་པ་ཡིན་ནོ།
།བླ་ཆེན་གྱི་ཞལ་ནས་སེ་ལྕེ་ལ་རེ། འདི་ལ་ངའི་གདམས་ངག་ཐམས་ཅད་རྐུ་ཐབས་སུ་ཤོར་ཞེས་གསུངས། སེས་བཤུམས་ཏེ་ངོས་ཅག་ཀྱང་བུ་མ་ལགས་སམ།
ཞུས་པས། ངས་ཀུ་རེ་བྱས་པ་ཡིན། གདམས་ངག་ཁྱོད་ལ་མི་སྟེར་སུ་ལ་སྟེར་གསུངས། དེ་ལྟར་བླ་མ་མཉེས་ཤིང་ལོ་དེ་ཙམ་བཞུགས་ཀྱང་འབྲས་བུའི་གནས་སྐབས་གཅིག་མ་གནང་བར་ཕྱིས་ཞུ་དགོས་པ་བྱུང་གསུངས།
གསུང་ངག་ཚར་ནས་གཞུང་ཞུས་པས། ངས་བླ་མ་གཅིག་གི་དྲུང་དུ་གཞུང་ཚར་བའི་སློབ་མ་ལ་གདམས་ངག་མི་བཤད། གདམས་ངག་ཚར་བ་ལ་གཞུང་མི་བཤད་པའི་དམ་བཅའ་ཞིག་བྱས་པ་ཡིན་པས། ཁྱོད་རང་གཞུང་ལ་དད་ན་ས་སྐྱར་དཀོན་མཆོག་རྒྱལ་པོ་ཅན་དུ་སོང་གསུངས་ནས།
བླ་མ་སེ་ས་སྐྱར་བྱོན་ནས་ལོ་གཅིག་བཞུགས། བླ་མ་དཀོན་མཆོག་རྒྱལ་པོ་ལས་གཞུང་གི་སྐོར་རྣམས་ཚང་བར་གསན། བླ་མས་སེ་ལ་གསུང་ངག་གསན་གསུང་ངོ༌།
།དེ་ནས་བླ་མ་སེ་ཡུལ་དུ་བྱོན་ནས་བཞུགས་ཙ་ན། བླ་ཆེན་གྱི་སྲས་ཇོ་སྲས་ཨིནྡྲ་བྱང་གཡག་དང༌། མུས་པ་ཚེ་འབྲོག་བལྟ་གསུངས་ནས་མདོག་ཏུ་བྱོན་པ་ལ་བསྙེན་བཀུར་

ཆེན་པོ་མཛད། ལོ་རྒྱུས་བྱས་པས་རྡོ་རྗེའི་ཚིག་རྐང་གི་སྨད་འབྲས་བུའི་སྐབས་ཚོ་ཁུངས་ཆོད་ནས་རྟ་གཅིག་ཕུལ་ནས་ཟིན་ཐུན་བྱས་ཏེ་ཚར་བའི་རྗེས་ལ། ཇོ་སྲས་ན་རེ། ཨ་ཕོ་ངའི་སྙིང་བཏོན་པ་སྙམ་བྱེད་པས།
ཉིད་རང་གི་རྟ་ཁྱེར་ལ་ངའི་ཆོས་འོར་ཅིག་གསུང་པ་ལ། སེ་ན་རེ། ཁྱེད་ཡབ་སྲས་ལ་འདི་འདྲའི་ལུགས་ཤིག་གར་ཡོད་པ་ཡིན། ཆོས་བློ་ལ་ཟིན་པ་དེ་སྐྱུག་ཏུ་ནི་མི་འདོད། ཇི་ལྟར་བྱ་ཟེར་ནས་ཞབས་ཏོག་བསྣན་ཏེ་བྱས།
ཕྱིས་བླ་ཆེན་ཉིད་ལའང་ལེགས་པར་ཞུས་སོ། །དེ་ལྟར་ལོ་བཅོ་བརྒྱད་ལྷག་ཙམ་གྱི་བར་ལ་གདམས་ངག་རྣམས་རིམ་གྱིས་གནང་སྟེ། ཐམས་ཅད་ཚར་ནས་དེའི་རྗེས་སུ་ལ་ལམ་བསྡུས་ཏེ་སྒྲུབ་པ་ལུང་སྦྱིན་པ་མཛད་པས།
བུམ་པ་གང་བྱོའི་ཚུལ་དུ་ཐམས་ཅད་ལེགས་པར་ཐོབ་ཅེས་ཡོངས་སུ་གྲགས་སོ།།༈ གཉིས་པ་ཡོན་ཏན་བརྙེས་པའི་ཁྱད་པར་ནི། བསྐྱེད་རིམ་ལ་བརྟན་པ་ཅུང་ཟད་ཐོབ། རྩ་སྔགས་ཀྱི་སྒོ་ནས་ནུས་པ་བརྙེས་ཏེ།
མཁར་ཆུང་གི་ཀླུ་སྲིན་མོ་ཤིན་ཏུ་ཐུ་བ་ཞིག་ཡོད་པ་དེ་བཏུལ་ནས་གནས་ཀྱང་གཞན་དུ་སྤོས། དེས་སྲོག་སྙིང་ཕུལ་ཏེ་ཅི་བསྒོ་བ་ཉན་ཅིང་དབང་དུ་འདུས། དེས་གནོད་པ་བྱས་ནས་མཛེ་བྱུང་བ་ཀུན་ལ་ཕྱག་རེག་པ་ཙམ་མམ་ཕུ་བཏབ་པ་ཙམ་གྱིས་སོས་པ་བྱུང༌།
འོག་རླུང་ལ་དབང་ཐོབ་ཅིང་བྱང་སེམས་ཟིན་པས་ཇོ་མོ་ཡོད་ཀྱང་སྲས་ལ་སོགས་པ་མེད། སྐུའི་བཀོད་པའང་སྟོན་ནུས་ཏེ། མདོག་ཏུ་སྟོན་མོ་བྱུང་བ་ཐམས་ཅད་ཀྱི་གྲལ་མགོ་ལ་གདན་འདྲེན་པས་ཉིན་གཅིག་ལ་སྟོན་མོ་དུ་བྱུང་ཡང་དེ་རྣམས་ཀྱི་གྲལ་མགོར་བླ་མ་སེ་རེ་རེ་བྱོན་གསུང༌།
མདོར་ན་གནས་སྦྱོང་བཞི་བཅུ་རྩ་གཉིས་ཀྱི་ཉམས་ཐམས་ཅད་སྐྱེས་ཤིང་འབྱོངས་པས་ཕྱིར་མི་ལྡོག་པ་ཡིན་གསུངས་སོ།
།གསུམ་པ་གྲུབ་པ་ཐོབ་པ་ནི། ཕོ་

གསུམ། མོ་བཞི་སྟེ། དང་པོ་ནི། སྒྱེར་སྒོམ་སེ་བོ། གཤེན་སྒོམ་རོག་པོ། དབུས་པ་གྲོད་པོ་ཆེའོ། །དང་པོ་ནི། གཙང་གི་སྒྱེར་པ་ཡིན་ལ། གཉིས་པ་ནི་རྟ་ནག་པ་སྟེ། གཉིས་ཀའང་ཏིང་ངེ་འཛིན་དང་ཡོན་ཏན་གྱི་ཆོས་མང་པོ་དང་ལྡན།
དངོས་གྲུབ་ཐོབ། གྲུབ་པ་བརྙེས་ཏེ་འཆི་བ་དང་མི་འཆི་བ་ལ་དབང་ཐོབ་པ་ཡིན་སྐད། དེའང་ཁོང་གཉིས་འཆི་ཙ་ན་དུས་གཅིག་ལ་འཆི་བའི་ཆད་མཛད་པས། སྒྱེར་སྒོམ་གྲོངས་ཙ་ན་ངའི་རོ་འདི་རི་མཐོན་པོ་ཞིག་ལ་སྐྱོལ་ཅིག་གསུང༌།
ཉེ་གནས་ཀྱིས་ཁོང་གི་སྤུར་བསྐྱལ་ནས་ན་བཟའ་ཚོ་ཁུར་ཏེ། གཤེན་སྒོམ་ཅན་དུ་ཕྱིན་པས་ཁོང་གྲོངས་སམ་གསུངས། གྲོངས་ལགས་བྱས་པས། འོ་ན་ངའང་འཆི་དགོས།
ངེད་གཉིས་དུས་གཅིག་ལ་འགྲོ་བའི་ཆད་བྱས་པ་ཡིན་གསུང་ནས་དེའི་ནུབ་མོ་གྲོངས་སྐད།དབུས་པ་གྲོད་པོ་ཆེ་ནི། འཕན་ཡུལ་འཇག་ཐང་པའི་ཇག་ཁྱེར་གཅིག་ཡིན་ཏེ། དང་པོ་ནས་རླུང་གི་ནུས་པ་ཆེ་བས་ཟས་མང་པོ་འཇུ་བ་ཞིག་བྱུང་སྟེ།
ཁོང་གིས་སྔོན་སྒོམ་ཆེན་པ་གཅིག་གི་ཕུག་ཏུ་ཕྱིན་པས། དེ་ན་ཆང་ཚོང་ཅིག་དང་ཕྱེ་ཕད་གང་འདུག་སྟེ་ཆང་ལ་ཕྱེ་བཏབ་ཅིང་འཐུངས་པས་ཐམས་ཅད་ཡོགས་ནས་ལུས་འགུལ་མ་ཤེས་ཏེ། སྒོམ་ཆེན་ན་རེ།
ཁྱོད་མི་གཅིག་མི་འདུག་སོང་ཟེར། དེར་ཁོང་སྔར་གྱི་སྤྱོད་པས་སུན་ནས། བླ་ཆེན་གྱི་དྲུང་དུ་བྱོན་ནས་དབང་བསྐུར་ཅིག་ཞུས། གདམས་ངག་གནང་སྟེ་སྒོམ་དུ་བཅུག །འཚོ་བའང་བླ་མས་གནང་སྟེ།
ནས་ཕུལ་དགུ་ལས་བྱས་པའི་ཟན་རེ། ལུག་ཤ་གཟུགས་རེ། ཆང་བན་རེ་བྱིན་གྱིན། ཁོང་གིས་ཀྱང་བརྩོན་འགྲུས་དྲག་པོས་བསྒོམས་པས་གྲུབ་པ་ཐོབ་སྟེ། འགྲོ་ན་རྟ་བས་མགྱོགས་ཤིང༌། ཟ་ན་ནས་ཁལ་གཉིས་གཉིས་ཀྱི་ཙམ་པའང་ནངས་

རེ་ལ་ཟ་བར་ནུས་ཏེ། རླུང་གི་རླུང་སྤུ་གྲི་སྟོབས་སུ་གྱུར་པ་བྱ་བ་ཡིན་སྐད། སྤུ་གྲི་ལའང་ཕྱི་ནང་གི་སྤུ་གྲི་གཉིས་ལས་འདི་ནང་དང༌། ནང་ལའང་ཡོན་ཏན་དང་ཁ་ཟས་གཅོད་པར་བྱེད་པ་གཉིས་ལས། ཕྱི་མ་སྟོབས་སུ་གྱུར་པ་ཡིན་ཞེས་ཆོས་རྗེ་པས་གསུངས་སོ།
།མོ་བཞི་ནི། སྟོད་མོ་རྡོ་རྗེ་མཚོ། དབྲད་སྒོམ་མ་དཀོན་ནེ། ཤབ་མོ་ལྕམ་གཅིག །འཆད་མོ་ནམ་མཁའའོ། །དང་པོ་ནི། ཡུལ་མང་མཁར་དགྲ་འདུལ་བ་སྟེ་ཆོམ་པོ་ཞིག་བྱུང་བས་བུ་ཁྱོ་བསད།
ནོར་ཐམས་ཅད་ཁྱེར་བའི་རྐྱེན་གྱིས་ཁམས་འདུས་པ་ལ་རྙིང་མའི་འདྲེ་འདུལ་བྱས་པས་ཀྱང་མ་ཕན་པར། སྡུག་བསྔལ་གྱིན་ཡོད་པའི་ལོ་རྒྱུས་འགའ་ཞིག་གིས་བླ་ཆེན་གྱི་སྙན་དུ་ཕུལ་བས་དེ་ངའི་གམ་དུ་བྱུང་ན་སྡུག་བསྔལ་དེ་ཉིད་ལམ་དུ་བསྲེལ་ཤེས་པ་ཡིན་ཏེ་གསུངས་ནས་ཞལ་ཚོམས་ཤིག་འཐོན་གིན་གདའའོ།
།དེ་མོ་ལ་སྨྲས་པས། བླ་ཆེན་གྱི་དྲུང་དུ་འོངས་ནས་དབང་བསྐུར་ཅིག་ཞུས།
གདམས་ངག་བསྟན་ཏེ། རླུང་སེམས་ཀྱི་རྟེན་འབྲེལ་དུ་ཤེས་པས་སྨྱོ་བ་སངས་ཏེ། ཏིང་ངེ་འཛིན་མང་པོ་སྐྱེས་ནས་ལུས་མ་སྤངས་པར་གྲུབ་པ་ཐོབ་སྟེ་ལྷོ་ཕྱོགས་དཔལ་གྱི་རི་ལ་གཤེགས་སོ། །དེ་ནི་ལས་འཕྲོ་ཅན་རང་གི་ངང་གིས་ཁམས་འདུས་པ་བྱ་བ་ཡིན་ནོ།
།དབྲད་སྒོམ་མ་ནི། མང་མཁར་ཕུའི་དབྲད་ཀྱི་གཡའ་མཁར་མ་སྟེ། ཁྱོ་ཤི་ནས་ཁམས་འདུས་པ་ཞིག་བྱུང་ནས། བླ་ཆེན་གྱི་དྲུང་དུ་འོང༌། དབང་བསྐུར་ཞུས།
བསམ་མི་ཁྱབ་བསྟན་པས། མིག་གི་རྣམ་ཤེས་རྟོགས་པ་ཡིས། །གཉིས་མེད་ཡེ་ཤེས་ངོ་མཚར་ཆེ། །ཞེས་པའི་ཚིག་ལ་བརྟེན་ནས། བླ་མ་ལ་མོས་གུས་བསམ་གྱིས་མི་ཁྱབ་པ་སྐྱེས་པས། མུ་གུ་ལུང་གི་ཆོས་ར་དེ་ཉིད་དུ་ཞག་བདུན་ཏིང་ངེ་འཛིན་གཅིག་ལ་སོང་སྟེ།

དེ་ནི་མོས་གུས་ཅན་བྱིན་རླབས་ཀྱིས་ཁམས་འདུས་པ་སྟེ། ཁོང་གིས་བརྩོན་འགྲུས་བརྟན་པོས་ལྟོ་གོས་ཀྱི་ཞེན་པ་སྤངས་ཏེ་སྒྲུབ་པ་ཁོ་ནར་མཛད་པས་ཚེ་འདི་ཉིད་ལ་གྲུབ་པ་བརྙེས་སོ། །ཁོང་མང་མཁར་གྱི་རི་ལ་སྒོམ་གྱིན་ཡོད་ཙ་ན།
བླ་མ་སེ་ལ་སྟོད་ཤེད་ནས་ཡར་ཆོས་འཁོར་ལ་བྱོན། འབུལ་བ་མང་པོ་བྱུང་བ་དང༌། དེར་བརྟོལ་བ་དང་སློབ་མ་རྣམས་ལ་ཁྱེད་སྔོན་ལ་སོང༌། ང་ཨ་ཅེ་ལ་འཕྲད་ནས་འོང་ཟེར། དེར་ཁོང་ཅན་དུ་བྱོན།
དེའི་ནུབ་མོ་དེ་ཀར་གཟིམས་པས། འདིས་མི་བདེ་བས་འདི་ཀར་ཆུ་ཚོགས་ཟེར། ཕྲུ་བ་གཅིག་གཏད་ནས། ནངས་པར་མི་འཁྲུད་པར་དེ་ཀར་ཟན་གཡོས་ནས་བྱིན་ཏེ། ཁར་སེང་འདི་ན་མར་བན་ནེ་བུན་ནེ་མང་པོ་ཞིག་སོང་བ་དེ་པ་ཅི་ཡིན་ཟེར་བས།
དེ་པ་བདག་ལ་ཞྭ་མ་ལྕམ་སྲིང་གིས་འབུལ་བ་བྱས་པའི་ནོར་ལགས་གསུངས་པས། ཁོང་གིས་གདོང་པ་ལ་ཧད་དེ་གཟིགས་ནས། འོ་ན་ཁྱེད་ཀྱང་རླུང་གིས་ཁྱེར་འདུག་ཨང་གསུངས་པས།
སེ་ན་རེ། མ་ལ་སྐྱེས་ནས་དེ་ལས་ཁ་སྐྱེངས་པ་འོང་མ་མྱོངས་གསུངས་སོ། །དེ་ནས་དབྲད་མོ་ནགས་རྒྱལ་གྱིས་གནོད་སྦྱིན་མོའི་མཆོད་གནས་ལ་གདན་དྲངས། མིང་པོ་གཅིག་ཡོད་པ་རྟས་བསྐྱལ་ནས་གཡམས་པའི་སྒྲོམ་བུ་བྱས་ཏེ་དེར་བཞུགས།
མིང་པོ་སོང་ཕོད་ཕྱིན་པས་སྔར་བས་སྐུ་ཤ་སྲབ་ཏུ་སོང་འདུག །འདི་ལྟར་སོང་བ་སྐུ་ཁམས་ངན་ནམ་བྱས་པས། ཁམས་བཟང༌། ཁོ་མོས་ཀྱང་བསྙེན་བཀུར་བཟང་པོ་བྱས་ཏེ། འགྲོ་བ་མཐའ་དག་གི་ཟས་དེ་ཅུང་ཕན་ཆུང་བ་ཡོད་པར་འདུག་གསུང་སྟེ།
ཁོང་དེང་སང་གི་བར་དུ་གནས་དེ་ན་བཞུགས། གསོལ་བ་བཏབ་ན་ད་ལྟའང་ལས་དག་པ་འགའ་རེས་མཐོང་བ་དང་གདམས་ངག་ཐོབ་པའང་བྱུང་སྐད་དོ། །ལྕམ་གཅིག་ནི་ཚ་མོ་རོང་པ་རུས་པ་རྗེ་མོ་སྟེ།

མིང་པོ་བདུན་གྱི་སྲིང་གཅིག་མོ་ཡིན། ནོར་ཤིན་ཏུ་ཕྱུག །འཕྱོན་མ་བྱེད། རྩ་གནས་བཟང་བ་ཞིག་ཡོད། དེའི་ལོ་རྒྱུས་བླ་མས་གསན་ཏེ། དེ་ན་ངའི་གདམས་ངག་གི་སྣོད་ཅིག་ཡོད་པར་འདུག་གསུངས་པས། མོས་ཐོས་ཏེ་གཟི་གཡུ་མང་པོ་ཁྱེར་ཏེ་བླ་ཆེན་ཅན་དུ་འོང༌།
དབང་གདམས་ངག་ཞུས་པས་གནང་སྟེ་བསྒོམས་པས། དབང་གསུམ་པའི་ལམ་ལ་བརྟེན་ཏེ་ཚེ་འདི་ལ་གྲུབ་པ་བརྙེས་སོ། །དེ་ལྟར་གསུམ་གྱིས་ནི་ལུས་མ་སྤངས་པར་གྲུབ་པ་ཐོབ་པ་ཡིན་ནོ།
།འཆད་མོ་ནི། འཕན་ཡུལ་གྱི་འགྲམ་འཕྱད་པ་སྟེ། བླ་ཆེན་འབྲོག་མི་གནམ་ཐང་དཀར་པོ་ན་བཞུགས་ཙ་ན། བུད་མེད་ཐོ་ཅོ་ཅན་འདྲ་བ་ཞིག་བྱུང་ནས་ཆོས་ཞུས་པས། ཐོག་མར་དབང་རྒྱས་པ་ཞིག་བསྐུར།
དེ་ནས་ནཱ་རོ་མཁའ་སྤྱོད་ཀྱི་བྱིན་རླབས་གནང་སྟེ། དེའི་མན་ངག་བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་པའི་རིམ་པ་རྩ་དབུ་མ། ཐུན་མོང་གི་མན་ངག་གནོད་སྦྱིན་མོ་དབང་དུ་བསྡུ་བ།
ལམ་གྱི་ཆ་རྐྱེན་སྨན་ཆེན་པོའི་བཅུད་ལེན་ལ་སོགས་པ་གནང༌། རླུང་བཙན་ཐབས་སུ་སྒོམ་པ་ཞིག་བསྟན་ཏེ། སྒོམ་དུ་བཅུག་པས་འཚོ་བ་མེད་ནས། དབུས་ཀྱི་ཤུན་བྲག་རུམ་བྱ་བའི་ལམ་གྱི་འཛོམ་ཅིག་ཏུ་ལོ་མའི་སྤྱིལ་པོ་ཆུང་ཆུང་གཅིག་བྱས།
དེར་འགྲོན་པོ་འགྲོ་བ་རྣམས་ལས་ལམ་ཟན་སློང་གིན་བརྩོན་འགྲུས་དྲག་པོས་ཉིན་མཚན་ངོ་མི་ཤེས་པར་བསྒྲུབས་པས་ཕག་མོ་འགྲུབ་སྟེ་ཐུན་མོང་གི་དངོས་གྲུབ་རྫུ་འཕྲུལ་དང་ནུས་པ་མངོན་ཤེས་བྱུང༌།
གནོད་སྦྱིན་མོ་དབང་དུ་འདུས་པས་སྔར་གྱི་དྲིན་ལེན་གྱི་ཚུལ་དུ་ཚུར་ནར་མར་གཏོང་སྐད། དེའང་ཡོ་བྱད་ཅིའང་མེད་ཀྱང་ང་བཞིན་བྱས་ན་འདི་བཞིན་འོང་ཟེར་གྱིན་རྐྱལ་སྟོང་རེ་དང་ཁམ་ཕོར་རེ་ཀླད་ལ་བསྐོར་བས་དེ་གཉིས་ཟན་དང་ཆང་

གིས་གང་འོང༌། དེས་འཕྲང་དེ་ལ་འགྲིམ་ཚད་ལ་ཟན་རྡོག་རེ་དང་ཆང་ཕོར་རེ་རྒྱུན་དུ་སྟེར་རོ། །འདིའི་འགྲོན་ཟན་ཟོས་པ་གཅིག་གཉིས་དང་རྗེ་པ་གསུང་གླེང་བྱུང༌། ཆོས་རྗེ་པས་དབུས་སུ་ཁོང་གི་ལོ་རྒྱུས་དྲིས་པས་གཞན་ལ་རྒྱུས་མ་བྱུང༌།
རྒན་མོ་གཅིག་ན་རེ། ངའི་ཨ་མས་ཞོ་ཆང་གནོན་ཙ་ན་འཕྱད་མོ་ནམ་མཁའི་ཞོ་ཆང་ཙམ་ཤོག །ཟེར་བ་ཞིག་ཡོད་སྐད། མདོར་ན་བོད་ཀྱི་འདྲ་བ་སུ་ངོ་ཚ་ཆུང་བ་དང༌། སྤྱོད་པ་རྩིང་པ་ལ་གྲུབ་ཐོབ་ཏུ་བྱེད་པ་མ་ཡིན་པའི།
རྒྱ་གར་གྱི་འདྲ་བའི་མདོ་རྒྱུད་ནས་བཤད་པའི་མཐོང་ལམ་ཡན་ཆད་ཀྱི་རྟོགས་པ་སྐྱེས་པ་ཁོ་ན་བྱུང་གསུང༌། ཕྱི་མ་འདིས་ལུས་མ་སྤངས་ཏེ། འོན་ཀྱང་བརྩོན་འགྲུས་ཅན་འབད་རྩོལ་གྱིས་ཁམས་འདུས་པ་ཡིན་ནོ།
།ཁོང་ལ་དམ་པ་གླེ་སྟོན་བྱ་བས་ཆོས་ཞུས་པས་མི་ཤེས་ཟེར། ཡང་ཡང་ཞུས་པས། ལྟ་བ་འདི་ལ་ཡོངས་སུ་གྱིས། །ལྟ་བ་ཡོངས་སུ་མི་བགྱི་རུ། །ཆོས་ཀྱི་དབྱིངས་ལ་དོག་པ་མེད།
།སྤྱོད་པ་འདི་ལ་དོག་ཏུ་གྱིས། །སྤྱོད་པ་དོག་ཏུ་མི་བགྱི་རུ། །རྒྱུ་འབྲས་ནམ་ཡང་བསླུ་བ་མེད། །གདམས་ངག་དེ་ལ་གྱིས་ཟེར་རོ། །གཞན་ཡང་མར་ལོ། འཛིམ་ལོ། ཁྱིན་ལོ་ལ་སོགས་འགོས་ཁུག་པ་ལྷས་བཙས།
འབྲོ་སེང་དཀར་ཤཱཀྱ་འོད། པ་མཁས་པ་དང༌། གྲུབ་པ་ཐོབ་པ་མང་དུ་བཞུགས་པར་གདའའོ།།༈ ལྔ་པ་དེ་དག་ལས་གསུང་ངག་འཕེལ་ཚུལ་ནི་གཉིས་ཏེ། བླ་མ་སེ་ལས་དང༌། རྗེ་དགོན་པ་བ་ལས་ཇི་ལྟར་འཕེལ་བའི་ཚུལ་ལོ།
།དང་པོ་ནི། བླ་མ་སེ་སྟོན་ཀུན་རིག །དེ་ལས་གདམས་ངག་ཐོབ་པའི་སློབ་མ་ཇི་ལྟར་བྱུང་སྙམ་ན། གདམས་ངག་རབ་འབྲིང་ཐ་མར་ཐོབ་པའི་སློབ་མ་གསུམ་ལས། དང་པོ་ནི། གཙང་སྨད་སག་ཐང་སྡིངས་ཀྱི་ཞང་སྟོན་མཆེད་གཉིས་ཏེ།
ཆེ་

བ་ནི་མཚན་ཆོས་འབར། ཆུང་བ་ནི་གཟི་བརྗིད་འབར་ཞེས་བྱ་བ་ཡིན་ཞིང༌། ཁོང་གསུང་རབ་ཀྱི་རྩི་དྲས་མཁན་པོ་ཡིན་པས་སེས་མདོ་མང་བཞེངས་པའི་རྩི་དྲས་ལ་བོས་པ་དང༌། དྲས་ཚར་ནས་ཡོན་མ་བརྫོངས་པ་ལ་གསུངས་ངག་གི་ཁུངས་ཆོད་དེ།
གཅུང་གིས་འོ་ཅག་ལ་ཡུལ་དུ་ནོར་ཁྱེར་ནས་འགྲོ་རྒྱུ་ཙམ་འདུག་སྟེ། བླ་མ་འདི་ལ་གསུང་ངག་གི་མཛོད་མང་པོ་མངའ་བར་འདུག་པས། རྫོང་བ་རྣམས་ཡོན་དུ་ཕུལ་ལ་ཞུའམ་བྱས་པས། གཅེན་དང་མཐུན་པར་བྱུང་ནས་དྲས་ཀྱི་ཡོན་རྫོང་མང་པོ་བྱུང་བ་བླ་མ་ལ་ཕུལ་ནས་གསུང་ངག་ཞུས་པས།
འདི་ཚོ་ཁྱེད་རང་གིས་ལག་གི་གླ་ཟ་བས་འཇུ། ངེད་ཀྱིས་མི་འཇུ། ཆོས་འདོད་ན་ཡུལ་ནས་ནོར་མེད་དམ། ཁྱེར་ཤོག་གསུངས་པས།
དེར་ཡུལ་དུ་ཕྱིན། ནས་ཁལ་སུམ་བརྒྱ་དང་ཁྲབ་གཅིག་གིས་སྣ་དྲངས་པའི་ཡོ་བྱད་མང་པོ་ཁྱེར་ནས་བླ་མ་ལ་ཕུལ། སྤྱོད་ལམ་གྱི་སྒོ་ནས་ཀྱང་མཉེས་པར་བྱས་ཤིང༌། ཤེས་རབ་ཀྱང་ཤིན་ཏུ་ཆེ་བར་བྱུང་ནས་མཉེས་ཏེ་གསུང་ངག་རྫོགས་པར་གནང་སྟེ།
བླ་མའི་ཞལ་ནས་ངའི་ཆོས་འདི་ཞང་སྟོན་མཆེད་གཉིས་ཀྱིས་གོ །དེའི་ནང་ནས་ཀྱང་ཞང་སྟོན་གཟི་བརྗིད་འབར་གྱིས་གོ །ཞེས་ཡང་ནས་ཡང་དུ་བསྔགས་པ་བརྗོད་དོ།
།དེ་ནས་ཡུལ་དུ་བཞུད་དགོངས་ཙ་ན། རྗེའི་ཞལ་ནས་ཞང་སྟོན་བཞུད་དམ་གསུང༌། འགྲོ་བར་ཞུས་པས། ཞང་སྟོན་ངའི་ཆོས་འདི་གཡག་པོ་ཆེའི་ཚི་བ་དང་འདྲ་བ་ཞིག་ཡིན་ནོ། །ད་རུང་སྡོད་ན་མི་རུང་ངམ་གསུངས་ནས་ལོ་གཅིག་བཞུགས་པས་ཐམས་ཅད་རྫོགས་པར་གནང་ངོ༌།།༈
ཞང་སྟོན་ཆོས་འབར་འདིའི་ཡོན་ཏན་ཇི་ལྟ་བུ་ཞེ་ན། ཁམས་འདུས་པ་བར་པའི་ཐད་སོར་སླེབས་ཏེ། ཏིང་ངེ་འཛིན་དཔག་ཏུ་མེད་པ་མངའ་ཞིང་མངོན་པར་ཤེས་པ་

བརྟན་པོའང་ཡོད། མཉེན་ལྕུག་བཞི་ལ་མངའ་བརྙེས་པས་སྟག་དང་བྱ་ལ་སོགས་པར་ལུས་གཞན་དུ་སྤྲུལ་པ་དང༌། ལུས་ཀྱི་བཀོད་པ་དུ་མ་མཛད་པ་མི་མང་པོས་མཐུན་སྣང་དུ་གྲུབ་པ་མཐོང་བ་བྱུང་ཞིང༌། བླ་ཆེན་ས་སྐྱ་པ་གྱིས་ཀྱང་གཟིགས་ཏེ་སྐུ་ལུས་བདུན་ཙམ་དུ་སྤྲུལ་ནས་སྒྲུབ་པ་ལུང་སྦྱིན་གྱི་དུས་སུ་ངས་ཀྱང་བསྒོམ་པ་ཙམ་མེད་དེ།
ཁྱོད་ཡིད་ཆེས་པའི་གནས་སུ་འདི་ཙམ་ཡོད་པ་ཡིན་གསུངས། གཞན་མི་རྒྱུད་ལ་སོགས་པ་འདི་ལྟར་འབྱུང་བྱ་བའི་ལུང་བསྟན་ཡང་མཛད་དོ།
།དེ་ནས་བླ་ཆེན་གྱིས་ཇོ་སྲས་སག་སྟོན་དང་ཞང་པོ་སྟོན་པ་བྱ་བ་འདུག་པས་འདི་པ་ལའང་གདམས་ངག་གནང་བར་ཞུ་བྱས་པས། སག་སྟོན་དེའི་སྣོད་མ་ཡིན།
ཤམ་པོའི་སྣོད་ཡིན། ཞང་པོ་སྣོད་དུ་རུང་ཙམ་འདུག་སྟེ། མི་ཞུ་བར་འདུག་པས་ཁྱེད་ཀྱིས་ཞུས་གྱིས་གསུངས་ནས། རྗེ་ལ་གདམས་ངག་ཁྱད་པར་ཅན་འདུག་པས་ཞུས་བྱས་པས། རྫོགས་ཆེན་ལ་གོ་ནས་བླ་མ་ཞང་དགོན་པ་བའི་གདམས་ངག་ཤེས་ཟིན་བརྗེད་ཟིན།
ད་མི་ཞུ་ཟེར་ནས་མ་ཉན་གསུང༌། མདོར་ན་ཡོན་ཏན་དེ་ལྟ་བུ་མངའ་ཡང་གསུང་ངག་ལ་ཐུགས་གཙིགས་ཆེ་བར་མཛད་པས་གཞན་གྱིས་ཚོར་གྱིས་དོགས་པ་དང༌། རང་གི་ཡོན་ཏན་ལ་རློམ་པ་མེད་པས་ཕྱི་རོལ་དུ་སྦས་པའི་རྣལ་འབྱོར་དུ་བཞུགས་པ་ཡིན་ནོ།།༈
གཉིས་པ་འབྲིང་དུ་ཐོབ་པ་ནི་ཞ་མ་ལྕམ་སྲིང་ཡིན་ཏེ། ཡུལ་ལ་སྟོད་རྗེ་ཁུམ་བུ་ཕ་དྲུག་གི་ཞ་མ་བརྒྱ་བཞི་པའི་ནང་ནས་ཞ་མ་མེ་རེག་བྱ་བ་ཡིན།
ལྕམ་སྲིང་དྲུག་ཡོད་པའི་གཉིས་ཀྱི་འོག་མ་ལྷ་རྗེ་ཞ་མ་མཚན་རྒྱལ་མོ་ལྕམ། དེའི་འོག་མ་མིང་པོ་ཞ་མ་ཆོས་ཀྱི་རྒྱལ་པོ། ཡུལ་ལ་སྟོད་ན་རྗེ་ཁུམ་བུ་བ་ཞེས་ཟེར། ལྕམ་མོ་ལོ་བཅུ་བདུན་པ་ལ་འབྲོམ་ར་ཚ་ཡུད་དེ་བྱ་བ་ཅན་དུ་ཁྱིམ་

སོ་ལ་བྱོན། དེ་དང་བྲལ་ནས་ལོ་ཙཱ་བ་རྨ་ཆོས་འབར་གྱི་ཇོ་མོ་མཛད། ཁོང་གྲོངས་ནས་དེས་རྐྱེན་བྱས་ཏེ་སྙིང་རླུང་བྱུང་ནས་མཐོང་སྣང་ལ་སོགས་པ་ཉམས་ཀྱི་མཐོ་དམན་མང་པོ་དང༌། རྟག་ཏུ་བྱང་སེམས་འཛག་པའི་གེགས་བྱུང་བ་ལ།
ཐམས་ཅད་ལ་གདམས་ངག་གང་ཆེ་དྲིས་པས། དིང་རི་གླང་འཁོར་ན་དམ་པ་རྒྱ་གར་གདམས་ངག་ཆེ་བར་ཐོས་ནས་དམ་པའི་སར་བྱོན་པས། དམ་པའི་ཞལ་ནས། ཁྱོད་ཀྱིས་དང་པོར་བླ་མ་ལ་དབང་བསྐུར་ཞུས་པའི་དུས་སུ་དབང་ཡོན་མ་ཕུལ་བས་ལན་འདུག་གསུངས་པས།
ལྷ་རྗེ་ཞ་མས་ལུས་ལོངས་སྤྱོད་ཐམས་ཅད་ཕུལ། ཟས་ནོར་ཐམས་ཅད་ང་ཁྱོད་མེད་པར་བསྲེས་པ་ལགས་ཞུས་པས། དེར་ཁྱོད་ཀྱིས་མིང་པོས་རྟ་གཅིག་རིན་དུ་ཟོས་འདུག་གསུངས་པས།
ལྷ་རྗེ་ཞ་མ་ལ་རྒྱུས་མེད་པར་མིང་པོ་ཀུན་གྱིས་རྟ་གཅིག་རིན་དུ་བླངས་འདུག །དེར་ལྷ་རྗེ་ཞ་མས་དམ་པ་ལ་བླ་མ་གྲོངས་ནས་མི་བདོག །ཇི་ལྟར་བགྱི་ཞུས་པས། དེས་བཞེངས་པའི་རྟེན་ནམ།
འབྲེལ་པ་འདྲ་མེད་དམ། ཞབས་ཏོག་གྱིས་གསུངས་ནས། གཉའ་ནང་ཁ་སྡེ་ན་རྨ་ཡིས་བཞེངས་པའི་གནས་གསར་ལྷ་ཁང་བྱ་བ་ཡོད་པ་ལ་རྟ་གཅིག་ཁལ་དང་བཅས་པ་དང༌། ཁྲབ་གཅིག་ཕུལ། རྨའི་སྲས་མོ་ཇོ་མོ་དཀར་ཡུ་བྱ་བ་ལ་གཡག་ཅིག
།ར་ཐུལ་གཅིག །རེ་དམར་ཟབ་བཅས་མ་གཅིག་ཕུལ་ཡང་ཟེར། ཕྱི་རྟེན་ལ་བལ་པོ་ནས་གཉྫི་ར་ཞིག་བླངས་ནས་བཙུགས་ཀྱང་ཟེར་ཏེ། དེ་ལྟར་བྱས་པས་ལོ་གཅིག་གི་བར་དུ་ནད་དེར་ཕན། དེ་ནས་སྔར་བས་ཀྱང་ཐུར་སོང་སྟེ།
དམ་པ་ལ་ཞུས་པས། རྒྱལ་ཁམས་འདྲ་སྐོར། མདོ་རྒྱུད་འདྲ་ལྟོས་གསུངས་ནས། ལོ་བདུན་དུ་མཚམས་བཅད་ནས་མདོ་རྒྱུད་རྙེད་ཚད་གཟིགས་ཀྱང་མ་

ཕན་པར་གནུབས་ཡུལ་རོང་ནས་མར་ཕྱིན་པས་ལྷ་རྗེ་གནུབས་པའི་བན་ཆུང་ཁ་ཅིག་ཆུ་ཁ་ཞིག་ན། ཨེ་མ་ངོ་མཚར་ལྔ་བྱ་བ་དབྱངས་སུ་གྱེར་གྱིན་འདུག་སྟེ། ཨེ་མ་ངོ་མཚར་རྨད་ཀྱི་ཆོས། །རྫོགས་པའི་སངས་རྒྱས་ཀུན་གྱིས་གསུངས།
།སྐྱེ་བ་མེད་ལས་ཐམས་ཅད་སྐྱེས། །སྐྱེས་ཙམ་ཉིད་ནས་སྐྱེ་བ་མེད། །ཅེས་ཟེར་བ་ཐོས་ནས། དེ་ལ་ངེས་ཤེས་ཁྱད་པར་ཅན་སྐྱེ་བའི་སྟོབས་ཀྱིས་ཁམས་དྲག །དེ་ནས་ཡང་ཐུར་སོང་སྟེ་དམ་པ་ལ་ཞུས་པས་རྔ་གཅིག་ལག་ཏུ་གཏད་ནས་བརྡུང་བྱ་བའི་བརྡ་ཞིག་མཛད་པ།
བརྡུངས་པས་སྐད་ཆེན་པོ་ཞིག་བྱུང༌། གཞན་ཅིའང་མ་བྱུང་སྟེ། གདམས་ངག་ཞུས་པས་སོང་ཞིག་ཟེར་བའི་བརྡ་མཛད། དེས་ཕན་པ་མ་བྱུང་བས་གདམས་ངག་རྡུགས་པར་ཐག་བཅད་གསུང༌།
དེ་དུས་བླ་མ་སེ་མཁར་ཆུང་བས་མདོ་མང་བཞེངས་ཡོད་པའི་ཆོས་ཀྱི་གླེགས་ཤིང་སྒྲུབ་པ་ལ་བྲིན་དུ་བྱོན་པའི་ཚུར་ལམ་དིང་རི་ཤར་ཕྱོགས་ཀྱི་མཁར་ཆུང་པ་ཅན་དུ་བྱོན།
མཁར་ཆུང་བའི་སློབ་མ་དིང་རི་སྐྱེ་ཆག་པ་ཁྱུང་པོ་ཧཱུྃ་ཀ་ར་བ་ན་རེ། འབྲོག་མིའི་སློབ་མ་སེ་ཀུན་རིག་བྱ་བ་ལམ་འབྲས་ཀྱི་བདག་པོ་ཁམས་འདུས་པ་འགྲོལ་བ་ལ་ཤིན་ཏུ་མཁས་པ་ཞིག་བྱོན་བདོག་པས་ཉིད་ཆོས་མི་ཞུའམ་ཟེར་ཏེ།
ལྕམ་སྲིང་གཉིས་ཀྱིས་རྟ་གཅིག་ལ་ཡོ་བྱད་མང་པོ་བཀལ་ནས་མཇལ་དུ་བྱོན། དང་པོ་ནས་ཁམས་ཀྱི་སྐྱོན་འདི་ལྟ་བུ་བྱུང་བའི་ལོ་རྒྱུས་བླ་མའི་དྲུང་དུ་ཕུལ་བས། ཁོང་ལྷྭམ་འབུར་མ་ཞིག་ལ་སྦ་ལྕག་ཅིག་གིས་ཐུག་ཐུག་མཛད་ཅིང་ཁྱོད་ལ་དང་པོ་འདི་ལྟར་མ་བྱུང་ངམ།
དེ་ནས་འདི་ལྟར་མ་བྱུང་ངམ་གསུངས་པས། ཞ་མའི་ཉམས་ལ་བྱུང་བ་ཚོ་དང་མཐུན་ནས། རྗེ་སངས་རྒྱས་ཟེར་བ་དེ་ཁྱེད་ལགས་སམ་ཟེར་ཞིང་ཤིན་ཏུ་ཡིད་ཆེས་ཤིང་ཕྱག་མང་པོ་བཙལ།

བླ་མའི་ཞལ་ནས། ཞ་ཆུང་མ་ལ་སྒོམ་འདུག་སྟེ་གདམས་ངག་མི་འདུག །སེ་མཁར་ཆུང་བ་ལ་གདམས་ངག་འདུག་སྟེ་སྒོམ་མི་འདུག །སྤྲང་པོ་ཐེའུ་རང་འདིས་ཀྱང་བར་ཆད་ཅིག་ཀྱང་བྱེད་དུ་མ་འདོད་དམ་གསུང༌། དེར་གདམས་ངག་ཞུས་པས་དབང་བསྐུར་དགོས་གསུང༌།
སྔར་བླ་མ་རྨ་ལས་ཐོབ་ཞུས་པས། ངའི་ཆོས་འདོད་ན་ང་རང་གིས་དབང་བསྐུར་དགོས་གསུང༌། འོ་ན་ཆ་རྐྱེན་འདྲ་བསྒྲུབས་ནས་བླ་མའི་དྲུང་དུ་འོང་བར་ཞུ། བདག་གི་མིང་པོ་སྟོན་པ་ཞིག་བདོག་པས་དེ་ཁྲིད་ནས་མཆིས་ན་ཞུས་པས།
རུང་གསུངས་ནས་རྗེ་ཁུམ་བུ་བ་བྱ་བ་དང་ལྕམ་སྲིང་གཉིས་ཀྱིས་ནོར་མང་པོ་ཁྱེར་ནས་མཁར་ཆུང་དུ་བྱོན། འབུལ་བ་འཁོར་གསུམ་ཡོངས་དག་ལན་གསུམ་བྱས།
བླ་མའང་ཤིན་ཏུ་མཉེས་ནས་དབང་བསྐུར་ཞུས། གེགས་སེལ་གྱི་གདམས་ངག་བསྟན་ནས་སྒོམ་དུ་བཅུག་པས་ནད་དྲག་སྟེ། ཁྲིད་བཀའ་རྣམས་གནང༌། གཞུང་ཚང་བ་ནི་མ་ཉན་གསུང༌། ཞ་མས་ནི་གསུང་ངག་རགས་རིམ་ཞིག་ཉན་ནས་དེས་སེམས་ཚིམས་ཏེ་ཁོང་ལྕམ་སྲིང་འགྲོ་བར་འདུག་པ་ལ།
བླ་མའི་ཞལ་ནས་ཞང་སྟོན་པ་གཉིས་ལ་ཞ་མ་ལྕམ་སྲིང་འདི་པ་མི་ཆེན་དུའང་འདུག །གདམས་ངག་གི་སྣོད་དུའང་འདུག །ཁོང་གཉིས་ལ་གདམས་ངག་འདི་རྫོགས་པར་སྦྱིན་བསམ་སྟེ་ཁོང་མི་ཞུ་བར་འགྲོ་བར་འདུག
།གདམས་ངག་ནི་མ་ཚར། འོ་སྐོལ་གྱི་བརྒྱུད་པ་འདིའི་ལུགས་ལ་སློབ་མས་མ་ཞུས་པར་བླ་མས་མི་བཤད་པ་སྲོལ་དུ་གདའ་བས་ཁྱེད་ཀྱིས་གྲོས་ཐོབ་གསུངས་ཏེ།
ཞང་སྟོན་པས་ཁྱོད་ཀྱིས་བླ་མ་ལ་ཞབས་ཏོག་ཀྱང་ཆེ་བར་བྱས། བླ་མའང་མཉེས། ཐུགས་ལའང་འདོགས་པར་འདུག །ཁྱེད་ཀྱི་ཞར་ལ་ངེད་རྣམས་ཀྱང་ཐུགས་ལ་བཏགས། ད་རུང་གདམས་ངག་ལྷག་མ་འདྲ་

ཡོད་པ་འདྲ་བས་བཞུགས་ནས་ལྷག་མ་ཀུན་སྤྱོད་པར་ཞུ་བྱས་པས། ཞ་མ་ལྕམ་སྲིང་ན་རེ། ཇོ་བོ་འདི་ཅི་གསུང་ན། འབུལ་བའང་འཁོར་གསུམ་ཡོངས་དག་ལན་གསུམ་བྱས། བྱང་དང་ར་དང་ཆུང་ཚུན་ཆད་བསྐོར། ཇག་དམར་གྱི་གོས་རྐྱང་པ་རེ་ལས་མེད་པར་ཕུལ་བས་གྲང་དྲགས་ནས་ལམ་དུ་གནག་གི་སྐྱིབས་འཇོ་ཡིན་འོང༌།
ཅི་ཡོད་ཕུལ་ནས་ཞུས། མཉེས་ཀྱང་མཉེས། གདམས་ངག་ཀྱང་མ་ལུས་པར་གནང༌། ལྷག་མའང་མེད་པར་ཐག་ཆོད། དེས་ཚིམ་ཡང་ཚིམས།
ལྷག་མ་ཡོད་པ་སྐད་གསུངས་པ་དེ་རྗེ་ཞལ་བརྫུན་གསུང་བ་ཡིན་གསུངས་ནས། སྡོད་དུ་མ་ཉན་པར་སོང་བས་ཅུང་ཟད་མ་རྫོགས་པས་འབྲིང་དུ་ཐོབ་པ་ཡིན། ཆོག་ཤེས་པའི་བདུད་བྱ་བ་ཡིན་གསུངས། གདམས་ངག་མ་རྫོགས་པའི་རྟགས་སུ་རྒྱུ་དུས་ཀྱི་ལྟ་བ་འཁོར་འདས་དབྱེར་མེད་ལ་མི་བྱེད་པར་ལྟ་བ་སྡེ་སྣོད་དང་མཐུན་ཟེར།
དབང་ཆོག་རྣལ་འབྱོར་དབང་ཕྱུག་གི་ལུགས་ལ་མི་བྱེད་པར་ནག་པོ་པའི་བྱེད། སྒྲུབ་ཐབས་བསྙེན་སྒྲུབ་བཞིས་འཆིང་བ་ལ་མི་བྱེད་པར་མཚོ་སྐྱེས་ལ་བྱེད་པས་སོ།
།འོན་ཀྱང་བསྒོམས་པས་ཡོན་ཏན་ཁྱད་པར་ཅན་སྐྱེས་ཏེ། ཐུན་མོང་གི་མངོན་པར་ཤེས་པ་བརྟན་པོའང་ཡོད། ཡི་དམ་གྱི་ལྷ་ཞལ་གཟིགས་པ་དང༌།
རྫུ་འཕྲུལ་གྱི་བཀོད་པ་ཅུང་ཟད་སྤྲུལ་ནུས་པ་དང༌། ནམ་མཁའ་ལ་སྐྱིལ་ཀྲུང་འཆའ་བ་དང༌། མཁའ་འགྲོ་བྲན་དུ་འཁོལ་བ་ལ་སོགས་པ་བྱུང་སྟེ། བླ་མ་ཞུ་བྱས་ཀྱིས་ཀྱང་ཅི་རིགས་པར་གཟིགས་སྐད།
རྗེ་དགོན་པ་བའི་ཞལ་ནས་ཞ་ཆུང་མ་འདི་ལུས་མ་སྤངས་པར་ཚེ་འདི་ཉིད་ལ་གྲུབ་པ་ཐོབ་པ་ཡིན་པ་ལ་ཉམས་དབྱངས་ལ་དགའ་ཆེས་པས་ལམ་གྱི་གེགས་ཅུང་ཟད་བྱས་གསུང༌། སྔར་དམ་པས་རྔ་རྡུངས་ཤིག་པའི་བརྡ་དེ་ཕྱིས་ཀྱི་འགྲོ་ཕན་དང་གྲགས་

པ་ཆེན་པོ་འོང་བའི་བརྡ་ཡིན་པས། འདི་ལས་སློབ་མའང་མང་དུ་འཕེལ་ལོ།།༈ གསུམ་པ་ཐ་མར་ཐོབ་པ་ནི། ཕ་དྲུག་གི་སྨད་སེ་ཐོག་སྒོམ་ཚོའི་དཔོན་སེ་སྒོམ་བྱང་ཆུབ་ཡེ་ཤེས་བྱ་བ་དེ་ལས་བག་ཙམ་འཕེལ་ཏེ། འོན་ཀྱང་མངོན་རྟོགས་འབྲིང་པོ་སྦྱིན་སྲེག་དང་བཅས་པ་དང༌།
བསམ་མི་ཁྱབ་ལ་སོགས་པའི་གདམས་ངག་འགའ་རེ་ལས་ཚང་མ་མེད་གསུངས་སོ། །གཉིས་པ་རྗེ་དགོན་པ་བ་ལས་ཇི་ལྟར་འཕེལ་བའི་ཚུལ་ནི། རྗེ་དགོན་པ་བ་དེ་ལ་སློབ་མ་མང་དུ་མངའ་ཡང་གསུང་ངག་འདིའི་བརྒྱུད་པ་འཛིན་ཅིང་གྲུབ་པ་བརྙེས་པའི་སློབ་མ་མཆོག་ཏུ་གྱུར་པ་ནི་ས་སྐྱ་པ་ཆེན་པོ་ཉིད་ཡིན་པས་དེའི་རྣམ་པར་ཐར་པ་ཅུང་ཟད་བརྗོད་ན།
སྐྱེ་བ་བརྙེས་པའི་ཁྱད་པར།
ལུང་རྟོགས་ཀྱི་ཡོན་ཏན་ཇི་ལྟར་མངའ་བ། སློབ་མའི་མཆོག་ཇི་ལྟར་བྱུང་བ། བརྒྱུད་པ་གཉིས་ཇི་ལྟར་འཕེལ་ཚུལ་དང་བཞིས་རྟོགས་པར་བྱ་སྟེ། དེ་ལ་དང་པོ་ནི། བླ་མ་དཀོན་མཆོག་རྒྱལ་པོ་དགུང་ལོ་ལྔ་བཅུ་རྩ་དགུ་བཞེས་པ་ཆུ་ཕོ་སྤྲེའུ་ལ་གུ་ར་བའི་བུ་སྲིང་མོ་ཇོ་མོ་ཞང་མོ་ལ་སྲས་གཅིག་འཁྲུངས་པའི་མཚན་ཀུན་དགའ་སྙིང་པོ་ཞེས་བྱ་སྟེ།
དེའང་འགྲོ་བ་ཀུན་གྱི་ཡིད་དུ་འོང་ཞིང་མཛེས་ལ་སྐྱོན་མེད་པ་དགེ་བའི་བཤེས་གཉེན་གྱི་རིགས་ཅན་དུ་གྱུར་པའོ།
།དེ་དུས་སུ་རེ་ཞིག་ཆེན་མ་ཕྱུག་མོ་ལ་གསང་ནས་ཡོད་པ་ལ། ཆེན་མ་རྡོ་རྗེ་ཕྱུག་མོ་ན་རེ། ཉིད་ཀྱི་གདུང་བརྒྱུད་འདི་ཆད་དུ་ཕོངས་པ་ཡིན།
ཞང་མོ་ལ་སྲས་ཡོད་པ་དེ་བདག་ལ་གསང་བ་དེ་མ་ལེགས། དེ་ཉིད་ལ་སྲས་ཡོད་པས་ཆོག །བདག་ལ་ནོར་མི་དགོས་བུའི་མ་ལ་དགོས་པ་ཡིན་གསུངས་ནས། ས་སྐྱའི་མདུན་གྱི་མཆོད་ཞིང་མ་གཏོགས་པ་ཚོ་ཞང་མོ་ཡུམ་སྲས་ལ་གཏད་དོ།
།དེ་ནས་བཟུང་སྟེ་རིམ་གྱིས་ལོངས་སྤྱོད་དང་དབང་ཕྱུག་ཕུན་སུམ་ཚོགས་པར་གྱུར་ནས་མཐོ་རིས་ཀྱི་ཡོན་ཏན་བདུན་

ལ་མངའ་མཛད་པ་ཡིན་ནོ།།༈ གཉིས་པ་ལུང་དང་རྟོགས་པའི་ཡོན་ཏན་ཇི་ལྟར་མངའ་བ་ལ་གཉིས་ཀྱི། དང་པོ་ལ་གཉིས་ལས། ཐུན་མོང་གི་ཡོན་ཏན་ཇི་ལྟར་མངའ་བ་ནི། དང་པོ་ཉིད་ནས་ཀློག་ཡིག་རྩིས་ལ་བྱང་ཞིང་ལུགས་ཀྱི་བསྟན་བཅོས་རྣམས་དང༌།
སྐྱེས་པ་བུད་མེད། དུད་འགྲོ། ནོར་བུ་བརྟགས་པ། སྒྱུ་རྩལ། སྨན་དཔྱད། སྒྲ་སྙན་དངགས། སྡེབ་སྦྱོར་ལ་སོགས་པ་མཁས་པར་གྱུར་པས་ཚུལ་ལུགས་དེ་དག་གི་སྒོ་ནས་འཇིག་རྟེན་པ་ཀུན་གྱི་ཡིད་ཚིམ་པར་མཛད་པ་ཡིན་ནོ།།༈
གཉིས་པ་ཐུན་མོང་མ་ཡིན་པའི་ཡོན་ཏན་ལ་གཉིས་ཀྱི། དང་པོ། སྤྱིར་གསན་སྦྱོང་མཛད་ཚུལ་ནི། ཐོག་མ་ཁོ་ནར་ཡབ་ལས་ཀྱེ་རྡོ་རྗེའི་དབང་ཞུས་ཏེ་དེ་དག་གི་ཐུགས་སུ་ཆུད་པའི་ཆོས་རྣམས་ཅི་རིགས་པར་གསན་ནོ།
།དེ་ནས་དགུང་ལོ་བཅུ་གཅིག་ལོན་པ་ལ་ཡབ་སྐུ་གཤེགས་ཏེ་རྩིས་བྱས་པས་གཤེགས་རྫོང་བྱེད་པ། ཕྱི་རྟེན་གྱི་འགྲམ་འདིང་བ། གདན་ས་བ་ཚུད་པ་རྣམས་ཉིན་གཅིག་ལ་གྲུབ་ན་ཤུལ་དུ་ཕུན་སུམ་ཚོགས་པ་འོང་ཟེར་ནས།
ཡུམ་ན་རེ། ཉིད་ཀྱི་ཡབ་ཀྱང་ལོ་ཙཱ་བ་དང་འབྲེལ་བའི་ཆོས་འདི་བརྫུན་ཆུང་ཟེར་ནས་མཉེས། ཡབ་ཀྱི་སློབ་དཔོན་ཡང་ལོ་ཙཱ་བ་ཡིན་པས་ཉིད་ཀྱང་ལོ་ཙཱ་བ་གཅིག་ལ་ཆོས་སློབ་དགོས་ཤིང༌།
ཉིད་ཆུང་བས་འོ་ཅག་གིས་དགོན་པ་མི་ཟིན་པས། གདན་ས་བ་རི་ལོ་ཙཱ་བ་ལ་གཏད་པ་དྲག་ཟེར་ནས། བ་རི་ལོ་ཙཱ་གཡུ་མཁར་མོ་ན་ཡོད་པ་སྤྱན་དྲངས་ཏེ། འཕྲང་བྲག་དམར་བ་གཉིས་བསགས་ནས་ཆོས་འཁོར་བྱེད་པ།
ཕྱི་རྟེན་གྱི་འགྲམ་འདིང་བ། བ་རི་བ་གདན་སར་བཀོད་པ་རྣམས་ཉིན་གཅིག་ལ་བྱས་ཏེ། ཞིང་མོ་ཆེ་མ་གཏོགས་པའི་གཞིས་ཚོ་བླ་མ་བ་རི་བ་ལ་གཏད་དེ་གདན་

ས་ལོ་བཅོ་བརྒྱད་བསྐྱངས། བླ་མའི་ཞལ་ནས་ཁྱོད་ཀྱི་ཕ་ཇོ་སྲས་ཀྱི་བུ་བྱ་བ་སློབ་གཉེར་བྱེད་དགོས། དེ་ལ་ཤེས་རབ་དགོས་པས། དེའི་ལྷ་འཕགས་པ་འཇམ་དཔལ་ཡིན་ཞིང༌། ཨ་ར་པ་ཙ་ན་འདི་སྒྲུབས་གསུངས་ནས།
བསྒྲུབས་པས་ཟླ་བ་དྲུག་ན་འགྲུབ་སྟེ། དེ་ནས་དགུང་ལོ་བཅུ་གཉིས་པའི་དུས་སུ་ད་སློབ་གཉེར་གཅིག་ལ་གཏོང་བས་གང་དུ་བཏང་བ་དྲག་གྲོས་བྱས་པས། ཆོས་ཀྱི་བཤད་གཞི་ཆེ་བར་འདུག་པས་མངོན་པ་ཞིག་སློབ་ཏུ་བཏང་བ་དྲག་ཟེར་ཏེ།
རོང་ངུར་སྨྲིག་ཏུ་བྱོན་པས་བྲང་ཏིའི་གྲྭ་པ་རྣམས་ཚོགས་ནས་བྲང་ཁང་ཟུར་པ་མེད་པས་སྲང་ཁ་ཕུག་རྡུགས་ཤིག་ཏུ་ཕྱ་རའི་ཡོལ་བས་བཅད་ནས་བཞུགས། ཁང་ཚན་གཅིག་ན་ཡར་འབྲོག་ཁོབ་ལེ་བའི་གྲྭ་པ་ཞིག་ལ་འབྲུམ་བུ་མེ་དཔལ་ནག་པོ་བྱུང་བ་ལ།
ནད་གཡོག་མེད་པས་མ་བཟོད་ནས་གཡོག་མཛད་པས་དེས་ཕན་ཏེ་བླ་མ་ལ་འགོས་ནས་བསྙུངས། དེ་ཙ་ན་ས་སྐྱ་ན་ཨ་པོ་ཕག་སྟོན་བྱ་བ་མིག་མཐོང་ཡོད་པ་ཞིག་སྔ་དྲོ་ཉི་མ་ལ་འཐོན་ནས་བསྡད་ཙ་ན།
ཤར་ཕྱོགས་གྲྭ་ཆུང་གོང་ཁ་ན་ཡར་རྟ་གྲོ་བོ་ཞོན་པ། ཞྭ་ཐང་ཞུ་ཕྱལ་ཐབས་ཅན་གོན་པ། ཕོད་ཀ་ཆེན་པོ་ཅན་ཞིག་ལྕགས་གཡོབ་ཀྱིན་ས་སྐྱའི་ཐད་ཀར་རྟ་ཁ་བསྒྱུར་ནས།
ཀུན་དགའ་སྙིང་པོ་ན་ཡིན་ཡོད། ཁྱེད་ས་སྐྱ་པ་ཅི་མནོ་བ་ཡིན་ཟེར་བ་ཞིག་བྱུང་སྟེ། དེའི་ལོ་རྒྱུས་བསྙད་པས། ཨ་པོས་ཟེར་བ་བཞིན་ཡོང་གིན་ཡོད། ཕལ་ཆེར་བདེན་ལས་ཆེ་ཟེར། དེའི་དགོང་མོ་བང་ཆེན་པ་སླེབས།
མ་གཅིག་གིས་ཀུན་དགའ་སྙིང་པོ་མ་ཤི་ན་རུང༌། ཤི་ན་ངའང་ས་སྐྱ་ན་འཁོར་རྒྱུ་མེད་བསམས་ནས་ཚོང་འཕྲུལ་བྱས་ཏེ་གསེར་ལ་སོགས་པ་རྫས་མང་པོ་ཁྱེར་ནས་བྱོན། མཇལ་བ་དང༌། སྐུ་ན་གཞོན་པ་དང༌།
ཐག་རིང་

དུ་བསྙུངས་པས་བཤུམས་པ་ལ། ཡུམ་ན་རེ། ཕ་ཇོ་སྲས་ཀྱི་བུ་བྱ་བ་ལ་སྙིང་རུས་དགོས་པ་ཡིན། སྙིང་རུས་ཀྱི་ཚུགས་ཁའམ། ཁྱོད་དགེ་འདུན་རྒྱ་མཚོ་ལྟ་བུ་འདིའི་གསེབ་ཏུ་ཤི་ན་རང་ལེགས་པ་ཡིན་ཏེ་ཟེར་ནས་ཤེད་བཅག་སྐད།
དེར་བསྙུང་དྭངས་ནས་ངུར་སྨྲིག་པ་བྲང་ཏི་དར་མ་སྙིང་པོ་ལས་མངོན་པ་ཚར་གཅིག་གསན་པ་ལ་ཐུགས་སུ་ཆུད་པས་ཀུན་གྱིས་ངོ་མཚར་དུ་འཛིན་པར་གྱུར། དགེ་བཤེས་བྲང་ཏི་པ་སྐུ་གཤེགས་ཏེ། ཟུར་ཆོས་པ།
བྱང་འཆད་པ། ཁྱུང་ལ་ས་སྡེ་དང་སྡོམ་གཉིས་ལ་སོགས་པ་གསན་ཅིང༌། ཉང་སྟོད་དུ་ཁྱུང་རིན་ཆེན་གྲགས་པ་ལས་རྣམ་ངེས་དང་རིག་ཐིག་ལ་སོགས་པ་གསན། ཟུར་ཆོས་པ་མི་དིག་པ་ཡིན། དེ་ཙ་ན་ས་སྐྱ་པའི་གཞི་པས་ཕྲིན་བསྐུར་ཏེ་ཚད་མ་ཕྱིས་གསན་པས་ཆོག
།བླ་མ་བ་རི་བ་བགྲེས་པས་ཕྱིས་གསན་པ་མི་འོང་བས་ཡར་འབྱོན་པར་ཞུས་པས། ཡར་བྱོན་ནས་བླ་མ་བ་རི་བའི་ཆོས་སྐོར་ཐམས་ཅད་ཐུགས་སུ་ཆུད་པར་མཛད་དོ།
།དེ་ནས་གྲོམ་པ་གཡུ་རྩེ་འཇིད་ཕུར་མེས་ལྷང་ཚེར་ལས་རྣམ་ངེས། རིག་ཐིག །རང་རྒྱུད་ཤར་གསུམ་ལ་སོགས་པ་གསན་ནོ། །དེ་ནས་བླ་མ་བ་རི་ལོ་ཙཱ་བས་གདན་ས་གཏད་དེ། ཡུན་མི་རིང་བ་ན་བར་ཕུག་ཏུ་བ་རི་བ་སྐུ་གཤེགས་སོ།
།དེ་ནས་བླ་མ་གནང་ཁའུུ་པའི་དྲུང་དུ་བྱོན་ནས་བྱ་སྤྱོད་དང་ཡོ་གའི་སྐོར་ཕལ་ཆེ་བ་དང༌། གསང་འདུས་འཕགས་སྐོར་དང༌། ཡེ་ཤེས་ཞབས་ལུགས་ཕྲ་མོ་དང་བཅས་པ། མངོན་རྟོགས་རྒྱན་མ་གཏོགས་པའི་བྱམས་ཆོས་བཞི།
བསླབ་བཏུས། སྤྱོད་འཇུག །མདོ་ཀུན་ལས་བཏུས་དང༌། སྤྱོད་ཕྱོགས་ཕྲ་མོ་མང་དུ་གསན་ནོ། །བླ་མ་གནང་འདི་བཙོང་སྒོག་ལ་དགྱེས་པས་དཀོན་མཆོག་གི་དྲུང་དུའང་

འབུལ། ཁོང་རང་ཡང་གསོལ། བྱ་འཕྲང་པ་མཇལ་དུ་འོང་ཙ་ན། འོ་ཅག་གི་མཆོད་པ་ལ་གཞན་མ་དད་པ་སྐྱེའོ་གསུངས་ནས་སྦེད། ཁོང་ལོངས་སྤྱོད་ལ་འཛིན་པ་ཤིན་ཏུ་ཆུང་སྟེ། གཞན་གྱིས་གསེར་སྲང་གང་ཕུལ་འདུག་པ།
ཁའང་མ་ཕྱེ་བར་ཡིག་ཆ་གཅིག་གི་ནང་ན་ཕར་ཁྲེ་ཚུར་ཁྲེ་འདུག་པ། འདི་ཅི་ལགས་ཞུས་པས། གསེར་རམ་བྱ་བ་ནོར་ཆེན་པོ་ལགས་སོ་ཟེར་ནས་གང་དགར་བཞག་འདུག་ཟེར། ཁོང་གྲོངས་ཙ་ན་ཐམས་ཅད་ཀྱིས་མཐོང་བར་ཚེས་བཅོ་ལྔའི་ཟླ་འོད་ལྟ་བུར་འདུག་སྟེ།
ཅི་ཡིན་བལྟས་པས་བླ་མ་ནི་རིན་པོ་ཆེའི་ཁྲི་ཆེན་པོ་གཅིག་ལ་བཞུགས། ལྷའི་བུ་མང་པོས་ཁྲི་འདེགས་པའི་རིན་པོ་ཆེའི་འོད་དུ་འདུག་སྟེ། དེས་ན་མཁའ་སྤྱོད་དུ་གཤེགས་སོ།
།དེ་ནས་བགྲེས་པོ་རྣམས་གྲོས་བྱས་ཏེ། ད་ཕ་ཆོས་གཅིག་རྩད་གཅོད་པ་འཐད་པར་འདུག་པ་ལ་པུ་ཧྲང་པ་གསལ་བའི་སྙིང་པོ་མཁས་ཏེ། དེ་ནི་གཤེགས། དེའི་སློབ་མ་ལ་འཁོན་སྒྱི་ཆུ་བ་དཀོན་མཆོག་འབར་མཁས་ཀྱང་ཟེར།
གདུང་རུས་ཀྱང་གཅིག་པས་ཁོང་ཅན་བྱོན་པ་དྲག་ཟེར་ནས་བྱོན། དབང་བསྐུར་ཞུས་པས་སྟ་གོན་གྱི་ནུབ་མོ་མནལ་ལམ་དུ་སྲིད་པའི་རྒྱ་མཚོ་ཡིན་ཟེར་བའི་ཆུ་བོ་ཆེན་པོ་དམར་མེར་རེ་བ་ཞིག་ལ་ཟམ་པ་གསུམ་འདུག་པའི་ཆུ་འགྲམ་ན།
བསྒྲལ་རྒྱུའི་མི་མང་པོ་འདུག་པས། ང་སྒྲོལ་བར་ཞུ། ང་སྒྲོལ་བར་ཞུ་ཟེར་ནས། དེ་ལ་བསྒྲལ་བས་ཟམ་པ་ཕྱི་མ་ལ་མི་གསུམ། བར་པ་ལ་བདུན། ཉེ་ཤོས་དེ་ལ་མང་པོ་ཞིག་བསྒྲལ་བ་རྨིས།
ཅུང་ཟད་བསྙེལ་ཏེ་ཉི་མ་ཞིག་ལ་བསྙེལ་གསོ་བ་སྙམ་བྱེད་ཙ་ན་མནལ་སད་པས། ནངས་པར་རྨི་ལམ་དྲིས་པས་ན་འདི་ལྟར་བྱུང་ཞུས་པས། བླ་མའི་ཞལ་ནས། ཁྱོད་ཀྱི་འཁོས་ཀྱིས་མི་གསུམ་

ལས་ག་ལ་སྒྲོལ་ཞེས་ཞལ་ཀྱལ་ཡང་གསུངས། དེ་ནས་ཀྱེ་རྡོར་ཌོམྦི་པ་དང༌། བྲམ་ཟེ་ནག་པོའི་སྐོར། གྲུབ་པ་སྡེ་བཅོ་བརྒྱད་སྙིང་པོའི་སྐོར། ཕྲ་མོ་ཉི་ཤུ་རྩ་ལྔ་ཡན་ལག་དང་བཅས་པ། འབྲོག་མིའི་ལུགས་ཀྱི་མ་ཧཱ་མཱ་ཡཱ།
ཟླ་གསང་ཐིག་ལེ། སངས་རྒྱས་ཐོད་པ་འགྲེལ་པ་དང་བཅས་པ། མར་ལུགས་ཀྱི་གུར་བརྟག །གདན་བཞི་མ་ཧཱ་མཱ་ཡཱ་རྣམས་ཀྱི་བཤད་བཀའ་མན་ངག་དང་བཅས་པ། དབུ་མ་རང་རྒྱུད། བསླབ་བཏུས། སྤྱོད་འཇུག་རྣམས་གསན་ནོ།
།དེའང་ཁོང་ལ་གྲྭ་པ་བརྒྱད་ཅུ་ཙམ་ཡོད་པའི་ནང་ནས་ས་ཆེན་གྱིས་ལུང་རིག་མཁྱེན་པ་དང༌། འཇམ་དབྱངས་ཀྱིས་རྗེས་སུ་བཟུང་བས་ཚར་རེ་ལ་མཁྱེན་ཏེ། བླ་མས་ཀྱང་ཐུགས་གཙིགས་ཆེ་སྐད་དོ།
།དེ་ཙ་ན་མདོག་སྟོད་དུ་ཆོས་འཁོར་ཞིག་ལ་བླ་མ་སེ་བྱོན་ཟེར། བླ་ཆེན་དེ་ལྟད་མོ་སོགས་ལ་མི་དགྱེས་ཀྱང༌། བླ་མ་སེ་བཟང་པོ་ཡིན་པ་དང༌། ཆོས་བར་ཡིན་པས་སྒྱི་ཆུ་བའི་སློབ་མ་བན་ཆུང་འགའ་དང་འགྲོགས་ནས་བྱོན་པས།
བླ་མ་སེ་གྲལ་མགོ་ན་བཞུགས། འུད་མང་པོ་གསུང་གིན་གདའོ། ཁོང་གི་གྲོགས་པོ་ཚོ་ལ་རེ་རེ་ནས་ཇོ་སྲས་ཉིད་ཡུལ་གང་ནས་ཡིན། ཡོན་ཏན་ཅི་ཤེས། ད་བཤད་པ་བྱ་མནོའམ། སྒྲུབ་པ་གཅིག་བྱ་མནོ་ཟེར།
བླ་ཆེན་ལ་ཇོ་སྲས་ཉིད་གང་པ་ཡིན་གསུངས། བདག་གྲམ་ཕུ་ཕ་གི་བ་ཞིག་ཡིན་ལགས་བྱས་པས། དེ་གང་ན་ཡོད། ས་སྐྱ་ན་ཡོད་བྱས་པས། འོ་ན། དེ་ན་ངའི་བླ་མ་ཞིག་ཡོད་པ་ཡིན་ཏེ། སྐུ་ནི་གཤེགས་ཡོད་པར་འདུག
།ང་ལ་ཁྲལ་འདོད་པ་ཞིག་ཀྱང་མ་བྱུང༌། དེ་ན་བ་རི་བའམ་བྱ་བ་ཞིག་གིས་བཟུང་འདུག་ཟེར་བས་འགྲོ་སྙིང་ཡང་མ་འདོད། ད་དེའི་ཤུལ་ན་ཇི་ལྟར་ཡོད་གསུངས་པས། དེའི་བུ་དོད་ཅིག་ཀ་བདག་

ལགས་ཞུས་པས། བླ་མ་ན་རེ། ཇོ་སྲས་ཉིད་བརྫུན་མ་གསུངས། ངའི་བླ་མ་ལ་སྲས་མི་མངའ་བ་ཡིན་ཟེར་བ་ལ། རྡོ་རྗེ་ཕྱུག་མོ་ལ་མེད་པས་བླ་ཆེན་གྱིས་ལན་འདེབས་མ་ནུས་པ་ལ། གྲོགས་ཀུན་གྱིས་རྒྱུ་མཚན་བཤད་དེ།
རྡོ་རྗེ་ཕྱུག་མོ་ལ་མེད་དེ། ལོགས་སུ་ཞང་མོ་བྱ་བ་ལ་འདི་ལྟར་བྱོན་པ་ལགས་ཞུས་པས། བླ་མའི་ཞལ་ནས་མི་གསོན་གཤིན་མི་འཕྲད་ཟེར་ཏེ། འཕྲད་པའི་དུས་བྱུང་ཟེར་ནས་བླ་ཆེན་པང་དུ་བཞེས། སྤྱན་ཆབ་ཕྱུང་ནས་རྒན་པོ་གོགས་པོ་འདིའི་ནང་ན་ཆོས་ཡོད་པས་ཁྱེད་ལ་སྟེར་བ་ཡིན་པས་མྱུར་དུ་ཤོག
།ག་ལེ་ཡོང་སྙམ་ན་སོང་ཕོད་ནི་ང་འཆི་བ་ཡིན་གསུངས་ནས། བླ་ཆེན་གྱིས་དེར་ཞག་གཅིག་བཞུགས་ཏེ་དེའི་བར་ལ་བླ་མས་ལམ་འབྲས་བུ་དང་བཅས་པའི་མན་ངག་འདི་ལ་དཀྱུས་སུ་གསུངས་པ་འདི་ཙམ་ཞིག་ཡོད།
དེ་ལ་འཕྲོས་དང་གེགས་སེལ་ལ་སོགས་པ་འདི་ལྟར་ཡོད་ཀྱི་རྐང་གྲངས་དང་བཅས་པ་ཡམ་མེ་བ་ཞིག་གསུངས། དེ་ནས་ཡར་བྱོན་ནས་མཁར་ཆུང་དུ་བཞུགས་དགོངས་ནས།
ཁྲེས་པོ་ཚུན་ཆོད་སྦྲགས་ཡོད་ཙ་ན། ཁོང་གི་བྲང་རོགས་སྟོན་པ་རྡོ་རྗེ་འོད་ཟེར་དང་ཞང་བཙུན་རཱ་ཛ་བྱ་བ་གཉིས་ན་རེ། བླ་མ་འདིས་ངེད་གྲྭ་བ་འདི་ཙམ་གྱི་ནང་ནས་ཁྱེད་ཁོ་ན་ཐུགས་ལ་འདོགས་པར་འདུག
།སྤྱིར་ཡང་གསང་སྔགས་པ་བྱ་བ་གང་ཡང་བླ་མ་ལ་ཞུ་དགོས་པ་ཡིན་པས། བླ་མ་ལ་ཞུས་ལ་སོང་ཟེར་བ་བདེན་སྙམ་ནས་ཞུས་པས། བླ་མའི་ཞལ་ནས་ཁྱེད་ཅི་ལ་འགྲོ་གསུངས། གདམས་ངག་ཅིག་ཞུ་བ་ལགས་བྱས་པས།
ཚོད་མ་ཆུང༌། དེ་སེ་ལྕེ་ལ་རེ་བྱ་བ་ཡིན། གདམས་ངག་པ་ཅིའང་མེད། ངའི་བླ་མ་མངའ་རིས་པའི་ཆོས་ཀྱི་བྲལ་བྲུལ་འདྲ་བསྒྲུགས་ནས་འཆད་པ་ཡིན་གསུངས་ནས་འགྲོར་མ་གནང༌།
དེར་བླ་མས་མ་གནང་

བར་འགྲོ་བའི་ཆ་མ་ཡིན་ཏེ། འོན་ཀྱང་སོང་ཕོད་འགྲོ་སྙམ་ཙ་ན་སེས་གསུངས་པ་བདེན་ཏེ་སྐུ་འདས། འགྱོད་དེ་བྱ་ཐབས་ནི་མེད། དེ་ནས་ཡང་གནང་ཁའུ་པ་ཅན་དུ་བྱོན་ནས་ཆོས་གསན་ནོ། །དེ་ནས་དུས་རིང་ཞིག་ན་བླ་མ་སྒྱི་ཆུ་བ་ས་སྐྱར་གདན་དྲངས་ནས་ཆོས་འཁོར་བྱ་དགོངས་ཏེ་ནས་ཁལ་སུམ་བརྒྱ་ཙམ་དང་ཆ་རྐྱེན་མང་དུ་བསྒྲུབས།
སློབ་མ་འགའ་ཡང་བསྡུས་ནས་ཡོད་ཙ་ན། བླ་མ་སྒྱི་ཆུ་བ་བསྙུངས་ནས་བླ་ཆེན་ལ་ཤོག་གསུངས་པ་བྱུང་ནས་བྱོན་པས་མ་སླེབས་པར་མ་མཇལ།
བླ་མས་ཁྱོད་རང་རབ་ཏུ་བྱུང་ལ་འཁོན་ཚོའི་སྡེ་འདི་སྐྱོངས་གསུངས་པའི་གསུང་བཞག་ནས་སྐུ་གཤེགས་ཏེ། སྒྱི་ཆུ་བའི་གདན་ས་བླ་ཆེན་ལ་གཏད། དེའི་རྗེས་ཀྱི་བྱ་བ་རྣམས་ཚར་ནས་ས་སྐྱར་བྱོན་ཏེ།
བླ་མའི་གསུང་སྒྲུབ་པའི་ཆེད་དུ་རབ་ཏུ་བྱུང་དགོངས་ནས། ན་བཟའ་སེར་ཆས་བསྒྲུབས་པས། བླ་མ་གནང་ཁའུ་པས་གསན་ཏེ། ཤོག་གསུངས་ནས་བྱོན་པས། ཁྱེད་སེར་ཆས་བསྒྲུབས་ནས་ཅི་བྱེད་གསུངས།
རབ་ཏུ་བྱུང་བ་ལགས་བྱས་པས། མ་བྱེད་གསུངས། བླ་མ་སྒྱི་ཆུ་བའི་གསུང་ཡིན་བྱས་པས། བླ་མ་མཉམ་པོ་ལ་ཁོང་གཤིན་པོའི་ཁ་ཆེམས་པས་ང་གསོན་པོའི་ངག་ལ་ཉོན། རབ་ཏུ་མ་བྱུང་ན་འགྲོ་ཕན་ཆེ་བ་ཞིག་ཡོང་པ་ཡིན་གསུངས་ནས་མ་གནང༌།
རབ་ཏུ་བྱུང་བ་མ་གནང་ཡང་འཁོན་ཚོའི་དཔོན་ནི་མཛད། དེ་ནས་བླ་མ་སྒྱི་ཆུ་བ་དེ་བླ་མ་མལ་གྱི་སློབ་མ་ཡིན་པས་སྒྱི་ཆུ་བའི་བདེ་མཆོག་གི་ཕྱག་དཔེ་རྣམས་བསྣམས་ནས་གུང་ཐང་ན་ལ་རྩེ་གནས་གསར་དུ་བྱོན་ཏེ།
བླ་མ་མལ་ལ་བདེ་མཆོག་གི་རྩ་བའི་རྒྱུད་ཆ་ལག་དང་བཅས་པ། ཕ་ན་ཕིང་གུ་བ་དང༌། ལོ་ཆེན་རིན་ཆེན་བཟང་པོ། ཇོ་བོ་རྗེ། མ་ཧཱ་ཛ་ན་དང༌།
ས་ར་ཧེ་ཏ་

རྣམས་ལས་བརྒྱུད་པ་དང༌། སེམས་འགྲེལ་སྐོར་གསུམ། དགྲ་ནག །འཇིགས་བྱེད། གདོང་དྲུག །ནཱ་རོ་ཏ་པའི་གུར། རིགས་ཚོགས། བསྟོད་ཚོགས་རྣམས་གསན་ནོ། །དེའི་ཚེ་བླ་མས་ཆོས་རྣམས་ཚར་རེ་ལ་མཁྱེན་པ་དང༌།
མལ་གྱིས་ཐུགས་སུ་མ་ཆུད་དེ། ལ་ལས་མི་ཚེ་ཕྱིད་པའི་ཆོས་ལ། ལ་ལས་ཚར་རེས་ཤེས་སུ་རེ་བ་གསུངས་ནས་བཀྱོན་སྐད། ལན་ཅིག་དཔོན་སློབ་ཚོས་རྟོགས་བདུན་གྱི་སྔགས་ཤིག་འཐུ་ཡིན་འདུག་པ་དང༌། སློབ་མ་ཚོས་མ་ཤེས་པ་ལ་བླ་ཆེན་གྱིས་དེ་ལ་ཚེགས་མེད།
འདི་ལྟར་བྱས་ན་མཆི་བྱས་པས། བླ་མ་ཀག་གིས་བཞེངས་ནས་ཤེས་ན་དགའ་བ་ཚོས་མི་ཤེས། མ་ཤེས་ན་དགའ་བ་ཚོས་ཤེས་འདུག་གསུངས་ནས་གཤེགས་སོ། །དེར་ཐུགས་ཅུང་ཟད་ལྟེང་གིན་ལོགས་ཤིག་ན་བསམ་མནོ་བྱེད་ཅིང་བཞུགས་ཙ་ན།
ཡང་ཁོང་ཚོ་ཚོགས་ནས་སྔགས་འཐུ་ཡིན་ཡོད་པ་ལ། ལྷགས་པས་ཤོག་གུ་ཞིག་ཁྱེར་བ་བླ་ཆེན་གྱི་གམ་དུ་བྱུང་བས་དེ་ཁྱེར་ཏེ་འདི་ན་གདའ་ཞུས་པས།
དེ་རྟེན་འབྲེལ་བཟང༌། ཆོས་ཀྱི་ཕན་ཐོགས་པ་འོང་བ་ཡིན་གསུངས་ནས་མཉེས། དེ་ནས་ས་ཆེན་མར་འབྱོན་ཁར་བླ་མ་མལ་ན་རེ། ངའི་ཆོས་འདི་ངེས་པར་འཚང་རྒྱ་བའི་ཆོས་ཡིན་པས་མི་ཉིད་ཀྱི་རིགས་ཀྱིས་དབང་བསྐུར་བྱ་བ་བྱེད་པ་ཡིན་ཟེར་ནས།
ར་ཚང་ཞིག་ཏུ་ཕུབ་གོགས་གཅིག་གི་སྟེང་དུ་པདྨ་འདབ་བརྒྱད་ཅིག་བྱས། སླུ་གུ་གཅིག་གི་སྐེ་ལ་བལ་ཞིག་གིས་དཀྲིས་བྱེད་པའི་ཉེན་ཡོད་དེ། དེ་འདྲ་མ་བྱེད་གསུངས་པས།
བླ་མའི་ཆོས་ལ་དེ་འདྲ་ག་ན་བྱེད་གསུངས་ནས་མར་བྱོན། གཡས་རུ་ན་མར་དབང་བསྐུར་སེམས་བསྐྱེད་འདྲ་མཛད་པས་གསེར་སྲང་བཅུ་བདུན་འབུལ་བ་ལ་བྱུང་སྟེ། དེ་རྣམས་སྔགས་པ་ཞིག་ལ་བསྐུར་ནས་བླ་མ་ལ་འབུལ་དུ་

བཏང་བས། བླ་མ་སྟོན་མོ་བྱེད་པ་ཞིག་གི་གྲལ་མགོ་ན་བཞུགས་པ་ལ། ས་སྐྱ་ནས་འོང་བ་ཞིག་མཇལ་བར་ཞུ་ཡིན་གདའ་འོ་བྱས་ཏེ་ཞུས་པས། ཟ་རྒྱུ་འདོད་པ་མིན་ནམ། བྱིན་གསུངས་ནས་མ་མཇལ། ཡར་ལོག་མར་ལོག་མང་པོ་ཞིག་བྱས་ནས་ས་སྐྱ་ནས་འོང་བའི་འབུལ་བ་ཞིག་བདོག་པས་མཇལ་བར་ཞུ་བྱས་པས།
འཕྲལ་ཐུགས་ཅོལ་ཆུང་བ་འདྲ་བ་ཞིག་ཡོད་པས་ཁོང་རང་བྱོན་ནས་འབུལ་བ་ཅི་ཡོད་གསུངས། གསེར་ཞིག་བདོག་བྱས་པས། ཞོ་དུ་ཡོད་གསུང༌།
སྲང་བཅུ་བདུན་ཙམ་བདོག་བྱས་པས་མཉེས་ནས་ཁོ་རང་གི་ཁུག་མ་ནས་ཀྱང་སྲང་གང་བཏོན་ནས་འདིའང་དེའི་སྟེང་དུ་བསྣོན་ལ་སྲང་བཅོ་བརྒྱད་ཡོད་པ་གྱིས་ལ་ང་ལ་ཚོགས་སུ་ཕུལ་གསུངས། དེ་ལྟར་བྱས་པས་ཁོང་དམ་ཚིག་པ་བསམ་གྱིས་མི་ཁྱབ་པར་འདུག་པ་ལ་ངས་དེ་ལྟར་ཅུང་མ་གོ
།ད་ངའི་གམ་དུ་ཁོང་ལ་ལན་གཅིག་ཅིས་ཀྱང་ཤོག །ཆོས་ཀྱི་ལྷག་མ་འདྲ་ད་རུང་ཡོད་པས་ཁྱེད་ལ་སྟེར་བ་ཡིན་གྱིས་ཤིག་གསུང༌། དེར་བནྡེ་དེས་མར་འོངས་ནས་བླ་མ་ལ་ཕྲིན་བྱས་པས།
བླ་ཆེན་གྱིས་ཀྱང་ཡར་བྱོན་ཏེ་སྦྱོང་རྒྱུད། རབ་གནས་ཀྱི་རྒྱུད། ཡན་ལག་བརྒྱད་པ་ལ་སོགས་པའི་ཆོས་ལྷག་མ་རྣམས་གསན། ཁྱད་པར་དུ་མགོན་པོའི་སྒྲུབ་ཐབས་རྗེས་གནང་དང་བཅས་པ་གནང་ནས།
དེའི་རྟེན་དུ་དར་ནག་དང༌། ལྕགས་ཀྱི་རྡོ་རྗེ་རྩེ་དགུ་པ་ཞིག་དང་བཅས་ཏེ། མགོན་པོ་ལ་མི་ལ་མི་ཟེར་བ་ལྟར། ད་ང་རྒས་པས་ཁྱེད་མི་དགོས། ཁྱོད་རང་འཁོན་ས་སྐྱ་པའི་རྗེས་ལ་སོང་ཞིག་ཟེར་ནས་བརྫོངས།
དེ་རྣམས་བསྣམས་ནས་མར་བྱོན། ལ་སྟོད་དུ་པུ་ཧྲང་ལོ་ཆུང་ལས་བདེ་མཆོག །གསང་འདུས། དུས་འཁོར་ལ་སོགས་པ་གསན། གཞན་ཡང་མདོ་ཁམས་འབྲི་ཀླུང་པའི་སྐྱུར་ཨ་སྐྱབས་ལས་

གསང་འདུས་འཕགས་སྐོར་དང༌། ཡེ་ཤེས་ཞབས་ཀྱི་སྨད། ཞབས་ཀྱི་སྐོར་རྣམས་གསན། རྡོ་རྗེ་གདན་པ་ལས་མ་ཧཱ་མཱ་ཡཱ་དང༌། རྡོ་རྗེ་བདུད་རྩི་སེམས་འཛིན་བརྒྱད་ཅུ་ལ་སོགས་པ་དང༌། བལ་པོ་པཎྜི་ཏ་པདྨ་ཤྲཱི་ལས་མཚན་བརྗོད་དུས་འཁོར་ལུགས་འབྲོམ་ལས་ཇོ་བོ་རྗེ་ནས་བརྒྱུད་པའི་ཕར་ཕྱིན་དང༌།
བཀའ་གདམས་ཀྱི་ཆོས་སྐོར་རྣམས་གསན། དགེ་བཤེས་རྔོག་ལས་ཀྱང་ཕར་ཕྱིན་གསན། རྒྱ་གར་གྱི་རྣལ་འབྱོར་སམྦྷོ་ཊ་རཱ་ཧུ་ལ་ལས་མན་ངག་དུ་མ་དང༌།
བལ་པོ་པཎྜི་ཏ་ཛྙཱ་ན་བཛྲ་ལས་རྣལ་འབྱོར་མའི་ཆོས་དུ་མ་གསན་ནོ།།༈ གཉིས་པ་ཁྱད་པར་གསུང་ངག་ནོད་པའི་ཚུལ་ནི། གུང་ཐང་དུ་ཕྱག་ཕེབ་པ་དང་གསུང་ངག་ཉན་པར་བཞེད་དེ། སེའི་སློབ་མ་སུ་དྲག་དྲིས་པས།
འགའ་ཞིག་ཞ་མ་དྲག་ཟེར། རྒྱུས་མ་རྣམས་ན་རེ། དེ་ལ་གདམས་ངག་རྫོགས་པ་མེད་པས། ཞང་སྟོན་མཆེད་དྲག །དེའང་གཅུང་པོ་ནི་གྲོངས་ནས་མེད། གཅེན་བཞུགས་པས་དེ་མཁས་ཟེར། དེར་བཞུད་པར་དགོངས་ནས་བླ་མ་གནང་ཁའུ་པ་ལ་འགྲོ་བར་ཞུས་པས།
སྒོམ་ཆེན་པ་འདི་རྫུན་ཆེ་བ་ཡིན། གདམས་ངག་ཅིའང་མེད་མཆིས། དད་པ་ཡོད་ན་གསང་འདུས་ཀྱི་སྒྲུབ་ཐབས་བསྟན་པས་ནོར་རྫས་བསྒོམས་གསུངས་ནས་མ་གནང་བ་ལ།
བདག་ལ་ཡིད་ཆེས་པ་ཞིག་བདོག་ཞུས་པས། འོ་ན་རྒྱུགས་གསུངས་ནས་བྱོན། སག་ཐང་དུ་ཕེབ་པ་དང་ཐག་མཁན་ཚོ་ཞིག་འདུག་པ་ལ། ཞང་དགོན་པ་བ་ལ་མཇལ་གྱིས་དང་བྱས་པས། ཕ་གི་ཀ་ཡིན་ཟེར། བལྟས་པས་མི་མང་པོ་ཞིག་གི་དཀྱིལ་ན་ཤ་འགག་མེད་པར་ཤམ་ཐབས་གཅིག་གསོལ།
ར་ཐུལ་ཞིག་ཕྱིར་སློག་ཏུ་གྱོན་ནས་ཡོ་ག་བྱེད་ཀྱིན་གཏམ་ཆལ་ཆོལ་མང་པོ་གསུང་གིན་འདུག །དེར་དྲུང་དུ་ཕྱིན་ནས་

ཕྱག་བྱས་པས། ཁྱེད་ནི་ག་ཤེད་ཀྱི་མི་ཆེན་ཞིག་འདྲ་ན། དེ་ལས་ཀྱང་གསར་མ་བ་ཞིག་འདྲ་ན་ནོར་བ་མིན་ནམ་གསུངས། མ་ནོར་ལགས། གསུང་ངག་རིན་པོ་ཆེ་ཞུ་བ་ལགས་བྱས་ཏེ། ཁྲབ་གཅིག་ཕྱག་རྟེན་དུ་ཕུལ་བས། ད་ཅི་རུ་ནོར་བྱས་ཏེ།
ངས་དེ་འདྲ་མི་ཤེས། དེའི་མིང་ཡང་ད་རེས་ལས་མ་ཐོས། ངས་རྫོགས་ཆེན་ཙ་མུནྟི་དང༌། བྲམ་ཟེའི་སྐོར་འདྲ་བཤད་པ་ཡིན། དེ་ཀུན་ཉན་པ་ལ་ཁྱེད་གསར་མ་བ་བྱ་བ་རྟོགས་པ་ཆེ་བས་རྟོག་པ་མི་བྱེད་དམ་གསུང༌།
བསྐྱར་ནས་ཞུས་བས་ཀྱང་དེ་འདྲའི་གདམས་ངག་མེད་གསུང༌། འོ་ན་སྤྱོད་ལམ་གྱི་ལུགས་འདི་དང་བྱས་པས་ང་རང་གིས་ནོར་བ་ཡིན་ནམ་སྙམ་ནས་ལོག་པ་དང༌། ཇོ་སྲས་འོད་མཆོག་གི་ཕ་ན་རེ།
བླ་མ་ཞང་ལ་འོ་སྐོལ་རང་མཁར་ཆུང་ན་ཡོད་དུས་ན་སྒྱི་ཆུའི་གྲྭ་པ་གཅིག་ལ་ངའི་བླ་མའི་སྲས་པོ་ཡིན་གསུངས་ནས་པང་དུ་ལེན་པ་དེ་འདྲ་ན། བཟློག་པས་ཅིའང་མི་སྟོའམ་ཞུས་པས། འོ་ན་དམ་ཚིག་གི་ཉེས་པར་འགྲོ་ཉེན་ཡོད་པས་ལ་མོར་བོས་གསུངས་ནས་ལོག་སྟེ་ལོ་རྒྱུས་ཞིབ་ཏུ་མཛད་པས།
ས་སྐྱ་པའི་སྲས་ཡིན་པར་ཐུགས་ཆེས་ནས། ངས་ད་ཅི་ངོ་མ་ཤེས་པར་བརྫུན་བྱས། མན་ངག་ཡོད་དེ་སྔར་མ་བཤད་པས་བསམ་མནོ་འདྲའང་བྱ་དགོས།
སྤྱིར་ཡང་ད་ལྟ་དོར་ཀ་མདོར་བྱ་བའི་སྨད་འདི་ན་སེ་སྟོན་རྡོར་འབྱུང་གིས་པཎ་ཆེན་དང༌། པཎ་ཆུང་དང༌། ལོ་པཎ་དཔོན་སློབ་མང་པོས་ཆོས་འཁོར་བྱེད་པའི་རྩར་རྣལ་འབྱོར་པ་རྒན་པོ་གཅིག་གིས་བཤད་ཉན་བྱས་ཀྱང་མི་མཛེས་པས།
དཔྱིད་འདིར་བྱོན་མཛོད། ཆོས་ཚར་བར་བགྱི་གསུང༌། ཕྱིས་ས་ཆེན་གྱི་ཞལ་ནས་འོད་མཆོག་གི་ཕ་འདི་ང་ལ་དྲིན་ཆེ། རྟ་བརྒྱ་ཕུལ་བ་བས་དགའ་གསུང༌། དཔྱིད་ཀ་བྱོན་ཏེ་སླེབས་པའི་ནུབ་མོ་ཆོས་

ཀྱི་གླེང་སློང་མཛད་པས། རྗེ་བླ་མ་ཉིད་ལ་རྒྱུད་གསུམ་པོ་ཐུགས་ལ་ཤིན་ཏུ་བྱང་བར་བཞུགས་པས་ལན་བཏབ་པས་འོར་ཆེ། ཤིན་ཏུ་གོ་བཅད་ནས་འདུག་གསུངས་ནས་མཉེས་སྐད། རྗེའི་ཞལ་ནས། རྒྱུད་ལས་རྩ་སུམ་ཅུ་རྩ་གཉིས་བཤད་པ་ལ་སོགས་པ་འདི་ཀུན་སྒྲུབ་པ་པོས་ལམ་དུ་ཁྱེར་ན་ཅི་ཙུགས་བྱེད་གསུངས་ནས་གདམས་ངག་གི་གནད་ཀྱིས་འདྲིར་བྱུང་བ་ལ་ལན་མ་ཐེབས་པས།
གདམས་ངག་ཟབ་མོ་ཡོད་པར་འདུག་སྙམ་ནས་ཤིན་ཏུ་ཐུགས་ཆེས་གསུངས།
དེ་ནས་དབང་དང་གདམས་ངག་ཞུས་ཏེ། སྔོན་འགྲོའི་ཁྲིད་ཚར་ནས་ནངས་པར་གསུངས་ངག་གསུང་པའི་ནུབ་མོ་རྗེའི་ལྗགས་སྐྲངས་ཏེ་བསྙུངས་ནས། ཆོས་གསན་པ་མ་བྱུང་བས། རྗེའི་ཞལ་ནས་འོ་སྐོལ་གཉིས་ཀྱི་བར་ན་དམ་ཚིག་གི་ཉེས་པ་ཞིག་ཡོད་པར་འདུག་པས་མཎྜལ་ཕུལ་ལ་ཡི་གེ་བརྒྱ་པ་ཟློས་ཤིག་གསུངས་པས།
གཞན་འོང་ས་མེད། ཁར་སེང་གདམས་ངག་མེད་པ་རང་ཡིན་ནམ་སྙམ་པ་ཅིག་བྱུང་བ་དེ་ཡིན་ནམ་སྙམ་སྟེ།
དེ་ལ་དམིགས་ཏེ་མཎྜལ་ཕུལ། ཡི་གེ་བརྒྱ་པ་མང་དུ་བགྲངས་པས་ཕན་གསུངས། དེ་ནས་ཆོས་གསུངས་པའི་དུས་སུ་དཀའ་བའི་གནས་འགའ་ཞིག་ལ། ཕྱག་ལ་རྡོ་རྗེའི་རྩེ་མོས་ཟིན་བྲིས་བྱས་པས། རྗེའི་ཞལ་ནས་དེ་ཙུགས་མ་མཛད།
རྗེའི་ཐུགས་དམ་ལ་གནོད་པ་ལགས་གསུངས་ནས་མ་གནང༌། མན་ངག་ཀྱང་ཁད་ཀྱིས་གནང་བ་ལགས། ཇོ་མོས་ཁོང་ལ་གདམས་ངག་མྱུར་དུ་བྱིན་མཛོད་ཞུས་པས། ཁོང་ཐུགས་ཟབ་པས་ཅི་ཟེར། གདམས་ངག་ཟབ་མོ་ལ་ཁྱི་དང་གློ་བ་འཕྲད་པ་བཞིན་ཅི་ཐོད་ཐོད་དུ་གཏང་ངམ་གསུངས་ནས་རིམ་གྱིས་གནང༌།
དེར་དབྱར་དགུན་བཞི་ལྷག་ཙམ་བཞུགས་ཏེ་གདམས་ངག་ཞུས་པས། བླ་མ་དཀོན་

མཆོག་རྒྱལ་པོ་བླ་མ་སེའི་སློབ་དཔོན་ཡིན་པས་བརྒྱུད་པའི་དམ་ཚིག་ལ་དགོངས་ནས་གསུང་ངག་རིན་པོ་ཆེ་མ་ལུས་པ་གནང་ངོ༌། །མདོར་ན་ལམ་སྐོར་དགུ། ཕྲ་མོ་ཉི་ཤུ་རྩ་བརྒྱད། ཀྱེ་རྡོ་རྗེའི་རྒྱུད་རྐྱང་གི་བཤད་པ།
གསང་བ་འདུས་པ། མཉམ་སྦྱོར་ལ་སོགས་པ་རྒྱུད་སྡེ་དེ་དག་དང་གདམས་ངག་མང་པོ་ལོ་བཞི་བཞུགས་ནས་གནང་ངོ༌། །གདམས་ངག་རྫོགས་ཏེ་སྒྲུབ་པ་ལུང་སྦྱིན་པའི་དུས་སུ་ལོ་བཅོ་བརྒྱད་ཀྱི་བར་དུ་ཆོས་འདི་གཞན་ལ་སྟོན་པ་ལྟ་ཞོག
།འདི་འདྲ་ཡོད་པ་དང་ཤེས་པའི་མིང་ཙམ་ཡང་མ་འདོགས། ཡི་གེར་མ་འབྲི། དེ་ནས་གཞན་ལ་འཆད་དམ། ཡི་གེར་འབྲིའམ་གང་བྱེད་ཀྱང་ཁྱོད་རང་ཆོས་ཀྱི་བདག་པོ་ཡིན་གསུངས་ནས་བཀའ་རྒྱས་བཏབ།
སྤྱིར་ཁྱོད་ཀྱིས་སྒྲུབ་པ་གཙོ་བོར་བྱས་ན་ཚེ་འདི་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ། ཉན་བཤད་བྱས་ན་གདུལ་བྱ་དཔག་ཏུ་མེད་པའི་དོན་དུ་འགྱུར་ཞིང༌། ཁྱད་པར་དུ་ལུས་མ་སྤངས་པར་ཕྱག་རྒྱ་ཆེན་པོ་མཆོག་གི་གྲུབ་པ་ཐོབ་པའི་སློབ་མ་གསུམ།
བཟོད་པ་ཐོབ་པའི་རྣལ་འབྱོར་པ་བདུན། རྟོགས་པ་དང་ལྡན་པའི་རྣལ་འབྱོར་པ་བརྒྱད་ཅུ་ཙམ་འབྱུང་ཞེས་ལུང་བསྟན་ནོ། །དེར་བླ་མས་ལོ་བཅོ་བརྒྱད་དུ་བསྙེལ་གྱིས་དོགས་ནས་ཟླ་བ་རེ་ལ་གསུང་ངག་མ་ལུས་པ་ལ་བཤད་པའི་བསམ་མནོ་ཚར་རེ།
ཉིན་ཞག་རེ་ལ་རྡོ་རྗེའི་ཚིག་རྐང་དྲུག་གམ་བདུན་འདོན་པའི་དམ་བཅའ་མཛད་ནས་བྱོན། དེ་ནས་ས་སྐྱར་བཞུགས་ཙ་ན་རྗེ་དགོན་པ་བ་བསྙུངས་ནས་ཤོག་གསུངས་པའི་ཕྲིན་བྱུང་བས་བླ་ཆེན་གྱིས་ཀྱང་རིངས་པར་བྱོན་ཏེ།
སག་ཐང་སྡིངས་ཀྱི་ཕུ་རུར་སླེབས་ཙ་ན་ལ་སྤངས་དུག་གིས་དབུ་བསྙུངས་བ་དང༌། ས་འཕྱིས་པས་མ་སླེབས་པར་དེའི་ནུབ་མོ་དེ་ཀར་གཟིམས།

ནངས་པར་བྱོན་པས། དེའི་ནུབ་མོ་སྐུ་གཤེགས་འདུག་པས་མ་མཇལ། དེར་སྤུར་བཞུ་བ་ལ་སོགས་པ་རྗེས་ཀྱི་བྱ་བ་རྣམས་ཚར་ནས་ཇོ་མོ་ན་རེ། ཇོ་བོ་རང༌། དཔེ་ཆ་འདི་ཚོ་ལྟོས་ལ། དགོས་པ་འདུག་ན་འཚག་གྱིས་གསུངས་ནས་ཤོག་དྲིལ་རྐྱལ་པ་གང་བྱིན་པས།
འདི་ཚོ་མི་ཁུར་བར་ཞུ་བྱས་ནས་ཕྱི་རྟེན་གྱི་ནང་དུ་བཞུགས། རྗེའི་ཞལ་ནས་ཡི་གེ་མེད་གསུངས་པ་ལ་ཡི་གེ་འདྲ་བྱུང་ནའང་མི་དགའ། རང་ལ་མ་བྱུང་བའི་གདམས་ངག་འདུག་ནའང་མི་དགའ་སྙམ་ནས་ཚག་མ་བྱས།
རེ་རེ་ཙམ་མཐོང་བ་ལ་ཐིག་ལེའི་གཟུགས་སམ། གདན་ནམ། འཁྲུལ་འཁོར་འགའ་རེ་དང་སྔགས་ཀྱི་ཡིག་འབྲུ་འདྲ་ལས་མི་འདུག་གསུང༌། དེ་ལྟར་བླ་ཆེན་གྱི་སྐུ་ཚེའི་སྟོད་ཡན་ཆད་དུ་བཀའ་རྒྱ་མ་ཚར་བའི་སྟོབས་ཀྱིས་ཡི་གེའང་མེད་པས་སྙན་བརྒྱུད་འབའ་ཞིག་ཏུ་བཞུགས་པ་ཡིན་ནོ།
།དེ་ནས་བཀའ་རྒྱ་ལོ་བཅོ་བརྒྱད་ཐེམས་པ་དང༌། བླ་མ་ཨ་སེང་གིས་ལམ་འབྲས་ཁུངས་ཆོད་ནས། ཉིད་ལ་གསུང་ངག་རིན་པོ་ཆེ་མངའ་བར་གདའ་བ་ལས་སྔར་ང་ལ་ཡོད་ཀྱང་མི་གསུང་བར་འདུག
།ད་རེས་ཚར་གཅིག་གསུང་བ་དང་ཡི་གེ་ཞྀབ་པ་ཞིག་ཀྱང་མཛད་པར་ཞུ་གསུང༌། དེར་བཀའ་རྒྱ་ཐེམས་པ་དང་ཁོང་གིས་ཞུས་པར་འཛོམས་པས།
བླ་མ་སེས་རྟེན་འབྲེལ་བསྒྲིགས་པ་ཡིན་དགོངས་ནས་ཚར་གཅིག་གསུངས། ལམ་འབྲས་དོན་བསྡུས་མ་དེ་མཛད་ནས་གནང༌། དེ་ནས་ཀྱང་ལོ་བཞིར་མ་གསུངས་པ་ལ་ཕྱིས་འགའ་ཞིག་གིས་གསོལ་བ་བཏབ་ནས་ལམ་རྒྱས་པ་འདི་མི་རེ་ཙམ་ལ་གསུངས།
དེ་ནས་རིམ་གྱིས་གསུམ་དང༌། བདུན་དང༌། དགུ་དང༌། ཉེར་ལྔ་དང༌། སོ་བདུན་དང༌། སྐུ་ཚེའི་གཞུག་ལ་མ་ངེས་པ་ལ་གསུངས་སོ། །དེ་དུས་ཐོག་མར་རྡོ་རྗེའི་ཚིག་རྐང་

གི་དབུ་ཞབས་གཉིས་དང་བར་དུ་གཉིས་གཉིས་ཏེ་ཚོགས་འཁོར་བཞི་མཛད། ཕྱིས་དབུ་ཞབས་གཉིས་དང་དམ་ཚིག་གི་ཉམས་ཆག་བསྐང་བའི་སྐབས་སུ་དང་གསུམ་དུ་མཛད། ཕྱིས་གཉིས་དང་གཅིག་ཏུའང་མཛད་དོ། །བར་སྐབས་ཤིག་ཏུ་ཁམས་པ་སྒ་ཐེང་བྱ་བ་བླ་མ་ཡུན་རིང་དུ་བསྟེན་པ་ཞིག་གིས་རུ་མཚམས་སུ་ཆོས་འཁོར་ལ་གདན་དྲངས་པ་དང་ཁོང་གིས་ལམ་འབྲས་ཀྱི་ཟིན་བྲིས་ལ་གཟིགས་པས་ཆོས་ཀྱི་གནད་འཁྱུགས་པ་ལས་མི་འདུག
།དེར་བླ་མ་ས་ཆེན་གྱིས་དགོངས་པ་ལ་ང་ཤི་ན་ཆོས་འདི་ནུབ་འགྲོ་བར་འདུག་དགོངས་ཏེ།
ཁོང་གིས་ཞུས་པའི་དོན་དུ་ལམ་འབྲས་སྒ་ཐེང་མ་ཞེས་བྱ་བ་དེ་མཛད། དེ་ནས་ཞུ་བ་པོ་སོ་སོའི་ངོར་ཞུ་བྱས་མ། ཀློག་སྐྱ་མ་བྱ་བ་ལ་སོགས་པ་མཛད།
མདོར་ན་སྔ་ཕྱིར་འགྲེལ་པ་བཅུ་གཅིག་མཛད་པ་ལས་ཐམས་ཅད་ཀྱི་རྗེས་མ་དགེ་བཤེས་གཉགས་ཀྱི་ངོར་མཛད་པའི་གཉགས་མ་ནི་ཚིག་ཉུང་དོན་རྒྱས་ལ་ཚིག་བསྡེབས་ལེགས་ཏེ། འཐད་པར་དགོངས་ནས་དེང་སང་གི་བར་དུ་ཕྱག་དཔེ་མཛད་དོ།།༈
གཉིས་པ་རྟོགས་པའི་ཡོན་ཏན་ནི། སྡོམ་པ་གསུམ་དང་འགལ་བའི་ཉེས་པ་ཕྲ་ཞིང་ཕྲ་བས་ཀྱང་མ་གོས་ཤིང་བྱམས་པ་དང་ཐུགས་རྗེས་རྒྱུད་བརླན་པ། དངོས་པོ་གང་ལའང་མི་ཆགས་པ།
དད་པ་དང་སྒྲུབ་པའི་སྒོ་ནས་བླ་མ་རྣམས་མཉེས་པར་མཛད་དེ། ནང་རྟེན་འབྲེལ་ཐམས་ཅད་འགྲིགས་པས་ཡི་དམ་གྱི་ལྷའི་ཞལ་གཟིགས་པ་དང༌། ཆོས་ཐམས་ཅད་ལ་མངའ་བརྙེས་པ་དང༌། མངོན་ཤེས་དང་རྫུ་འཕྲུལ་ལ་སོགས་པ་ལ་ཐོགས་པ་མེད་པ་མངའ་བ་ཡིན་ནོ།
།དེའང་གཞོན་ནུའི་དུས་སུ་འཇམ་དབྱངས་བསྒྲུབས་པའི་ཚེ། དང་པོར་བར་ཆད་ཀྱི་ལྟས་ཅུང་ཟད་ཅིག་བྱུང་ནས་མི་གཡོ་བའི་སྒྲུབ་ཐབས་བསྒྲུབས་པས་བར་

ཆད་སེལ་ཏེ། ཟླ་བ་དྲུག་ནས་འཕགས་པ་འཇམ་དཔལ་གྱི་ཞལ་དངོས་སུ་གཟིགས་ཏེ་མདོ་རྒྱུད་མན་ངག་དུ་མ་གསན་ནས་གཞན་ལ་སྟོན་པར་མཛད་དོ་ཞེས་གྲགས་སོ། །གཞན་ཡང་མལ་ལོ་ཙཱ་བ་སྐུ་གཤེགས་ནས་གུང་ཐང་དུ་བྱོན་ནས་བཞུགས་པའི་ཚེ།
དུག་བྱུང་བ་ལ་བཟོ་མོ་རྩི་རྩིས་སྨན་དྲངས། གདམས་ངག་བྱིན་པས་དྭངས། དེ་ནས་གཡས་རུའི་གྲོང་ཆུང་དགོན་པར་བྱོན་པས་དུག་རོ་ལངས་ནས་ཟླ་བ་གཉིས་བསྙུངས་ནས་ཆོས་ཐམས་ཅད་བརྗེད་ནས་གཅིག་ཀྱང་མེད་པར་སོང་སྟེ།
གྲོགས་པོ་ཞིག་ལ་དྲི་སའང་མེད། རྒྱ་གར་དུ་ཕྱིན་ཀྱང་རྒྱ་གར་ནའང་ཅི་འདྲ་ཡོད་ཆ་མེད་ནས་ཐུགས་མ་བདེ་སྟེ། ས་སྐྱར་བྱོན་ནས་བྲད་ཁང་རྙིང་མར་སྐུ་མཚམས་མཛད་ནས་བླ་མ་དཀོན་མཆོག་ལ་གསོལ་བ་བཏབ་པས་ཐོང་རེ་དྲན་པ་བྱུང༌།
དེ་ནས་རྗེ་དགོན་པ་བ་མནལ་ལམ་དུ་བྱོན་ནས་ཆོས་གསུངས། དེ་ནས་དངོས་སུ་བྱོན་ནས་ཆོས་གསུངས་པས་མ་ལུས་པར་དྲན་པ་བྱུང༌། ཡང་དུས་གཞན་ཞིག་གི་ཚེ་ས་སྐྱར་བཞུགས་ཙ་ན་རྣལ་འབྱོར་དབང་ཕྱུག་བྱོན་ནས་ས་དཀར་པོ་རྒྱབ་ཡོལ་གྱི་ཚུལ་དུ་བྱས།
མ་གི་འབལ་གྲོག་ནས་ཡ་གི་མོན་གྲོག་མན་ཆད་སྐྱིལ་ཀྲུང་གཅིག་གིས་ཁེབས་པར་མཛད་ནས། འདི་ཐམས་ཅད་ང་དབང་གསུངས་ཏེ་ད་ལྟར་གྱི་མཁར་ལན་ལ་ལྟ་གསུང༌།
དེ་དུས་རྒྱུད་སྡེ་བདུན་ཅུ་ཁ་ཅིག་བཤད་ཐབས་ཡིན་ཟེར་རྩ་གཉིས་དང༌། སྒྲུབ་ཐབས། ལམ་སྦས་བཤད། བླ་མའི་རྣལ་འབྱོར། གེགས་སེལ་གྱི་གནད། གྲུབ་ཆེན་བཅུ།
རྣམ་འཇོམས། ཀྱེ་རྡོ་རྗེའི་ལུས་དཀྱིལ། བིརྺ་པ་ཉིད་ཀྱི་སྒྲུབ་སྐོར་ལ་སོགས་པ་ཆོས་མང་དུ་གསུངས་ཤིང་བྱིན་གྱིས་བརླབས་པ་ཡིན་ནོ། །ཡང་དགེ་བཤེས་གཉགས་ཀྱིས་བཟང་རྒྱུད་འབྲོག་པའི་གསེབ་ཏུ་བྱོན་ཙ་ན་ཇོ་

བོ་གཅིག་ལ་མགྲིན་པ་མན་ཆད་ཐིག་ལེ་བརྟན་པའི་རྟགས་ཤར་བ་ཞིག་མཐོང་ནས། སུའི་སློབ་མ་ཡིན་བྱས་པས། ས་སྐྱ་པའི་སློབ་མ་ཡིན་ཟེར། བླ་ཆེན་དང་གང་དུ་མཇལ་བྱས་པས། བླ་མ་ས་སྐྱ་པ་ཆེན་པོ་མཚར་ཁར་བཞུགས་ཙ་ན་ཁྲིད་ལོ་གསུམ་བསྐྱངས་ཟེར།
བགྲེས་པོ་ཀུན་ལ་བླ་ཆེན་མཚར་ཁར་ནམ་བྱོན་དྲིས་པས། གུང་ཐང་ཡན་ཆོད་ལ་བྱོན་པ་ཡེ་མེད་ཟེར། དེ་ལྟ་བུའི་སྒོམ་ཆེན་སུམ་ཅུ་ཙམ་རེ་ལ་ཁྲིད་བསྐྱངས་པ་དང༌། ས་སྐྱར་བཞུགས་ནས་ལམ་འབྲས་གསུང་ཞིང་སྐུའི་བཀོད་པ་མཛད་པ།
གུང་ཐང་དུ་མལ་གྱི་ཉེ་གནས་མཛད་ནས་དྲིལ་བུ་པའི་ཆོས་སྐོར་ཞུས་པ། འབྲིང་མཚམས་སུ་མགྲོན་ལ་བྱམས་ཀྱི་ལྷ་ཁང་དུ་ནམ་མཁའ་དྲི་མེད་ཀྱི་དཀྱིལ་འཁོར་བཞེངས་ནས་རབ་གནས་མཛད་པ།
བཟང་སྡོང་འབྲོག་པའི་གསེབ་ཏུ་གསུང་ངག་གསུངས་པ། ཤབ་སྒོ་ལྔར་ཆོས་འཁོར་བསྐོར་བ་རྣམས་ལོ་ཟླ་ཚེས་གྲངས་གཅིག་པར་འདུག་པ་ལ། ཕྱིས་སྐུ་གཤེགས་ནས་སློབ་མ་བགྲེས་པོ་རྣམས་གསུང་གླེང་མཛད་པ་མ་གཏོགས་སུས་ཀྱང་རྟོགས་པ་མི་འདུག་སྐད།
དེ་ནི་དུས་གཅིག་ལ་སྐུའི་བཀོད་པ་དྲུག་བསྟན་པ་ཡིན་པར་གྲགས་སྐད། དེ་ལྟ་བུའི་བླ་མ་འདི་ནི་ཕར་ཕྱིན་དྲུག་དང་ལྡན་ཞིང་རིམ་གཉིས་ཟབ་མོ་སྐད་ཅིག་ཀྱང་རྒྱུན་མི་འཆད་པའི་ངང་ནས་བསྡུ་བ་བཞིས་གཞན་དོན་ལོ་དྲུག་ཅུ་རྩ་བདུན་གྱི་བར་དུ་མཛད་ནས།
སྟག་གི་ལོ་ཐ་སྐར་ཟླ་བའི་དཀར་ཕྱོགས་ཀྱི་བཅུ་བཞིའི་ཚེ་དཔའ་བོ་རྣལ་འབྱོར་མའི་ཚོགས་ཀྱིས་བསུས་སྟེ་སྐྱེ་བོ་ཐམས་ཅད་ཀྱི་མཐུན་སྣང་དུ་གྲུབ་པར་རོལ་མོའི་སྒྲ་དང༌།
དྲི་ཞིམ་པོའི་ཚོགས་དང༌། འཇའ་ཚོན་གྱི་འོད་ཀྱིས་གང་བར་བྱས་ནས་སྐུའི་བཀོད་པ་བཞིར་བསྟན་ཏེ་གཅིག་ནི་བདེ་བ་ཅན།
གཉིས་པ་ནི་པོ་ཏ་ལ། གསུམ་པ་ནི་ཨུ་རྒྱན། བཞི་པ་ནི་བྱང་ཕྱོགས་ཀྱི་འཇིག་རྟེན་གྱི་ཁམས་གསེར་མདོག་ཅན་དུ་གཤེགས་ཞེས་སྤྱན་སྔ་ན་གནས་པ་ཕལ་ཆེ་བས་གསལ་བར་རྟོགས་པ་ཡིན་ནོ། །སྤུར་

ཞུགས་ལ་བཞེན་པ་དེའི་ཚེ་སྤྱན་སྔ་ན་བཞུགས་པ་ཐམས་ཅད་ལའང་ཡིད་མི་བདེ་བ་མེད་པར་ཏིང་ངེ་འཛིན་དང་ལྡན་ཞིང་ཞལ་བཞི་པར་ནི་ཐམས་ཅད་ཀྱིས་མཐུན་པར་མཐོང་ལ། ཁ་ཅིག་གིས་ནི་དགྱེས་རྡོར་ཞལ་བརྒྱད་པར་ཡང་མཐོང་ཞེས་ཟེར་རོ།།༈
གསུམ་པ་དེ་ལ་སློབ་མའི་མཆོག་ཇི་ལྟར་བྱུང་བ་ནི། སྒྱི་ཆུ་བ་ལས་དབང་ཞུས་པའི་སྟ་གོན་གྱི་མནལ་ལམ་རྣམས་དང༌། རྗེ་དགོན་པ་བས་ལུང་བསྟན་པ་གཉིས་མཐུན་པར་ཟམ་པ་གསུམ་ལས་དང་པོ་ལ་མི་གསུམ་བསྒྲལ་བ་ནི་ལུས་མ་སྤངས་པར་ཚེ་འདི་ཉིད་ལ་ཕྱག་རྒྱ་ཆེན་པོ་གྲུབ་པ་གསུམ་སྟེ།
སིངྒ་གླིང་གི་གླིང་ཕྲན་ཞིག་ནས་འོང་བའི་ཨ་ཙ་ར་གཅིག །བྱང་ཆུབ་སེམས་དཔའ་སྟག །སྒོམ་པ་སྐྱི་འབར་བ་དང་གསུམ་མོ།
།དང་པོ་ནི། སིངྒ་གླིང་ནས་མཁན་པོ་ཉན་ཐོས་དགྲ་བཅོམ་པ་ཞིག་གིས་བོད་ན་རྣལ་འབྱོར་དབང་ཕྱུག་གི་སྤྲུལ་པ་ས་སྐྱ་པ་བྱ་བ་ཡོད་ཀྱི། དེ་ཅན་སོང་གསུངས་ནས་ལུང་བསྟན་ཏེ་ཨ་ཙ་ར་གཉིས་འོངས་པས་གཅིག་བལ་པོ་ནས་ལོག
།གཅིག་བླ་ཆེན་གུང་ཐང་ན་ལ་རྩེ་ན་བཞུགས་པའི་ཚེ་འོང་ནས་དབང་ཞུས། ག་གུུ་ལ་ཞེས་པ་ཟབ་ཆེན་གྱི་བླ་བྲེ་བཟང་པོ་ཞིག་ཕུལ་ཏེ་ཁྲིད་ཕོག་ནས་བསྒོམས་པས་ཟླ་བ་གཅིག་ཙམ་ནས་མངོན་པར་ཤེས་པ་ལ་སོགས་པའི་ཡོན་ཏན་དཔག་ཏུ་མེད་པ་སྐྱེས།
བདེན་པ་མཐོང་སྟེ་དཔལ་གྱི་རི་ལ་སོང་སྐད་དོ། །སྟག་ནི་སྒོམ་ཉམས་སྐྱོན་མེད་འབའ་ཞིག་སྐྱེས་པ་ཐོད་རྒལ་གྱི་ལམ་བགྲོད་པ་སྟེ།
རེ་ཞིག་ལུས་བོར་བ་ལས་ཕྱིས་ལུས་དེ་ཉིད་ལ་ཞུགས་ནས་གྲུབ་པ་ཐོབ་ཅེས་ཞེས་གྲགས་སོ། །སྒོམ་པ་སྐྱི་འབར་བ་ནི་ཡུལ་འཕྲང་འོག་པ་སྟེ། ཁོང་གིས་དབང་དང་གདམས་ངག་ཞུས་ཏེ་བསྒོམས་པས་ཏིང་ངེ་འཛིན་མང་པོ་སྐྱེས།
མངོན་ཤེས་བརྟན་པོ་དང་རྫུ་འཕྲུལ་ཅི་རིགས་པའང་ཡོད་པ་ལ། བླ་ཆེན་སྐུ་

གཤེགས་ནས་ཁྲིད་འཕྲོ་དགེ་བཤེས་གཉེན་ཕུལ་བྱུང་བ་ལས་བསྐྱངས། ཕྱིས་ལྷོ་ཕྱོགས་དཔལ་གྱི་རི་ལ་སོང་སྐད་དོ། །འགའ་ཞིག་མཚར་ཁར་ཐིག་ལེ་བརྟན་པ་དེ་ཡིན་ཟེར་ཏེ་འབྲས་བུ་བཞི་ཤར་བའི་རྟགས་བཞི་པའི་ལམ་གྱིས་རོ་རྐྱང་གཉིས་ལས་འཁོར་ལོ་བཞིར་ཐིག་ལེ་བརྟན་པ་ལའང་ཡོད་པས་བདེན་པ་མཐོང་མ་མཐོང་ཐེ་ཚོམ་ཟའོ།
།ཟམ་པ་གཅིག་ལས་མི་བདུན་བསྒྲལ་བ་ནི་བཟོད་པ་ཐོབ་པ་བདུན་ཏེ། རྗེ་པ། ཞུ་བྱས། སྒ་སྟོན།
ནགས་སྒོམ་བསོད་ནམས་རྒྱལ་མཚན། མཚར་ཁའི་རྣལ་འབྱོར་པ། སྒོམ་པ་འོད་གྲགས། མང་ཆུང་མའོ། །དང་པོ་ནི། ལོ་རྒྱུས་འོག་ཏུ་སྟོན་ལ། གཉིས་པ་ནི། ཡུལ་ལ་སྟོད་ལྷོ་པ་ཞུ་སྟོན་རོག་པོ་བྱ་བ་ཕར་ཕྱིན་བཤད་པ་ཞིག་གི་དབོན་པོ་ཡིན།
ཁོང་གིས་ཀྱང་ཕར་ཕྱིན་ཤེས། ཁོང་བླ་ཆེན་ལ་མོས་པས་ས་སྐྱར་འགྲོ་བ་ཡང་ཡང་ཞུས་པས། ལན་ཅིག་ཁོང་ན་རེ། ང་མི་རྒན་གཅིག་བཙུན་ཆུང་འདི་ཚོ་ལ་ཁ་ད་དང་བཤད་པ་བྱེད་པ་འདི་ནི་ཁྱོད་ཁོ་ནའི་ཆེད་ཡིན་ན།
ཁྱོད་ས་སྐྱར་འགྲོ་ན། རང་ཅི་ལ་འགྲོ་ཟེར་བཀའ་བཀྱོན་བྱུང༌། དེར་ཞུ་བྱས་ནི་ཁོང་གི་གདོང་དུ་ཅེར་རེ་བལྟས་ནས། འོ་སྐོལ་རང་གི་ཕར་ཕྱིན་ན་ལར་བདུད་ལ་ལ་ནི་མཁན་པོ་དང་སློབ་དཔོན་གྱི་ཆ་བྱད་དུ་འོང་གསུངས་པ་དེ་ལགས་སམ་བྱས་པས།
ལན་མ་བྱུང༌། དེར་ཁོང་གིས་ས་སྐྱར་འོང༌། བླ་ཆེན་ལས་དབང་ཞུས། གདམས་ངག་གནང་སྟེ་བསྒོམས་པས་རྐང་མགྱོགས་དང༌། ལུས་ཀྱི་བཀོད་པ་ལ་སོགས་པ་དང༌།
ཏིང་ངེ་འཛིན་དཔག་ཏུ་མེད་པ་ལ་མངའ་བརྙེས་པ་ཡིན་ནོ། །དེའང་ཁོང་བོད་འདི་སོ་མི་གསོད་ཟེར་ནས་རྒྱ་གར་དུ་གཤེགས། ལན་ཅིག་རྗེ་བཙུན་པ་སྐུ་མཆེད་ནང་མཆོད་ཅིག་མཛད་པའི་ནུབ་མོ་བྱོན་

ནས། ནམ་ཟླ་དགུན་ཡིན་ཀྱང་འོལ་མ་སེའི་ཕྲེང་བ་རློན་པ་ཚན་ཅིག་དང༌། འབྲས་ཀྱི་སྙེ་མ་ཚན་ཅིག་གིས་ཕྱག་རྟེན་བྱས། ད་ནངས་གང་ནས་འོང་གསུངས་པས། ད་ཅི་ཉི་མ་ཟེར་བ་ལ་རྡོ་རྗེ་གདན་ནས་འོང་ཟེར། དེར་མཆོད་པ་མཛད་ནས་རྗེ་པས་ཨ་ཕོ་ཞུ་བྱས་དོ་ནུབ་ནི་མི་ཉུང་བས་རྫུ་འཕྲུལ་ཞིག་སྟོན་གསུངས་པས།
དེ་སྐད་མི་གསུང་བར་ཞུ་ཟེར་ཙབ་ཙོབ་ལངས། དེ་མི་སྟོའི། སྟོན་གསུངས་པས། མཆོད་ཁང་ཞིག་གི་ནང་དུ་སོང་སྟེ་དར་ཅིག་ནས་ཞུ་བྱས་གཅིག་ཐོན་ནས་ཕྱག་གསུམ་བྱས།
འདུད་པ་ཅིག་བྱས་ནས་གྲལ་ལ་བསྡད། དེ་བཞིན་དུ་བདུན་ཚར་རེ་འོངས་ནས་གྲལ་ལ་བསྡད། དེ་ནས་ཡང་སྔ་མ་བཞིན་སོང་ནས་དེ་ཙམ་དུ་གདའའོ་ཟེར་སྐད་དོ།
།རལ་གྲི་དང་རྐང་མགྱོགས་གཉིས་ཀ་གྲུབ་པའོ། །སྒ་སྟོན་ནི་རྟེན་དགེ་སློང་རུས་པ་སྒ་ཡིན་ལ། འདིས་བླ་མ་ས་ཆེན་དང་རྗེ་བཙུན་གཉིས་ཀ་ལས་དབང་དང་གསུང་ངག་རྣམས་ཞུས་ནས་སྔ་ཕྱིར་འབུལ་བའང་མང་དུ་ཕུལ།
ཁྱད་པར་དུ་རྗེ་པ་གཡས་རུའི་ཉི་ལུང་དགོན་པར་བཞུགས་དུས་སུ་འབུལ་བ་མང་དུ་བཏང་བས། རྗེ་བཙུན་མཉེས་ཏེ་ལམ་གྱི་ཐུན་བཞི་ལས་དབང་བཞི་ལེན་པ་ལ་སོགས་པའི་ཡི་གེ་མཛད་ནས་གནང་སྟེ། མདོར་ན་སྒྲུབ་པ་གཙོ་བོར་མཛད་ནས་ཡོན་ཏན་མང་པོ་བརྙེས་པ་ཡིན་པར་གསལ་ལོ།
།ནགས་སྒོམ་ནི་རྟ་ནག་པ་སྟེ་བྱིས་པའི་དུས་སུ་ཡུལ་འཁྱམས་ཏེ་གུང་ཐང་དུ་ཟངས་ཀྱང་བུ་པ་བྱ་བའི་གཤིན་རྗེའི་གཤེད་ཀློག་ཚོ་དམར་པོ་བྱ་བ་བྱེད་པའི་དགེ་བཤེས་གཅིག་གི་བ་གླང་འཚོས།
དེར་གྱེར་སྒོམ་གྱི་ལད་མོ་བྱས་ནས་ཇི་ཞིག་ཙ་ན་བ་གླང་རྣམས་གཤིན་རྗེའི་གཤེད་དུ་མཐོང༌། སྒྲ་ཐམས་ཅད་ཧྲཱིཿཥྟཱིར་ཐོས། འདི་ལྟར་བྱུང་བྱས་པས།
ལས་འཕྲོ་ཡོད་པ་ཡིན་ལས་ཆེ་ཟེར། བསྲེ་བའི་ཆོ་ག་བྱས་ཏེ་སྒོམ་དུ་བཅུག

།ཕྱིས་བླ་ཆེན་ལས་དབང་དང་གདམས་ངག་ཞུས་ཏེ་བསྒོམས་པས་བྲལ་བའི་འབྲས་བུ་ཐོབ་པ་ཞིག་བྱུང་སྐད་དོ། །མཚར་ཁའི་རྣལ་འབྱོར་པ་ནི་སྔར་བསྟན་པ་བཞིན་ཏེ་འབྲས་བུ་གསུམ་མངོན་དུ་གྱུར་པ་ཡིན་ནོ། །འོད་གྲགས་ནི་བླ་ཆེན་ལ་དབང་བསྐུར་ཞུས་ནས་བསྒོམས་པས་ས་སྐྱའི་མདུན་ཡིན་པ་སྙམ་བྱེད་པ་ཞིག་ན་ཤིང་རིང་པོ་གཅིག་གི་རྩེ་ན་ཁོང་འདུག་པས་ཐུར་དུ་བལྟས་པས་མཚོ་ཞིག་དམར་ལྷོག་ལྷོག་ཁོལ་བྱུང༌།
མ་གིར་མ་ལྷུང་ན་དགའ་སྟེ་སྙམ་ཙ་ན་སྤྱིའུ་ཚུགས་སུ་ལྷུང་ནས་གཏིང་དུ་སོང་བས་རུས་པར་ཟངས་ཀྱིས་སོང༌།
དེར་མཚོ་གྲང་ན་དགའ་སྟེ་སྙམ་པས་འཁྱགས་ཏེ། དེ་ལ་སྦོ་སྦྱར་ནས་སྲད་སྲད་བྱས་པས་ཁོག་སྟེ་ངོས་གཅིག་འཁྱགས་པ་ལ་འབྱར་ནས་གློ་སྙིང་ཕྲུལ་ལེ་འདུག་པས་སད་སྐད་དོ།
།དེ་ལྟ་བུ་ལ་སོགས་པ་མཐོང་སྣང་བསྟན་པ་དང༌། ཏིང་ངེ་འཛིན་གྱི་ཡོན་ཏན་མང་པོ་མངའ་བ་ཡིན་གསུངས་སྐད་དོ། །མང་ཆུང་མ་ནི་བླ་ཆེན་ལས་དབང་ཞུས།
གདམས་ངག་བསྟན་ནས། མང་མཁར་མདའ་ན་སྒོམ་ཞིང་ཡོད་པས། ཀོ་ཀོ་གཡག་ཏུ་སྐྱེས། དེར་ཐོག་ཏུ་གཡག་ཁྱུ་གཅིག་བྱུང༌། བྲོས་པས་མ་ཐར། གཅིག་གི་རྨིག་པས་བཅར་པ་སྙམ་བྱེད་པས་སད། གཡག་ཁྱུ་དེ་ཀ་ན་ཡར་འགྲོ་ཡིན་འདུག
།ངས་ཅིས་ཀྱང་དེར་སྐྱེས་ཟེར། དེའང་དུད་འགྲོའི་གནས་སྦྱོང་ཁོ་ན་བྱུང་བ་མང༌། དེ་ནས་ཀྱང་བཙོས་སུ་སྐྱེས་པ་མང་གསུངས། ཕྱིས་ཡུན་རིང་དུ་བསྒོམས་པས་སྡུག་བསྔལ་གྱི་རྐྱེན་གྱིས་ཀྱང་བདེ་བ་སྐྱེ།
ན་བཟའ་རེ་བ་གསོལ་ཀྱང་ལྷག་པར་བདེ་བའི་གྲོགས་བྱེད། རྡོ་བ་རང་རོང་གི་སྟེང་དུ་བཞུགས་ཀྱང་བདེ་བའི་གྲོགས་བྱེད། དེས་རྒྱུ་མཐུན་གྱི་འབྲས་བུ་ཐོབ་པ་ཡིན་སྐད་དོ།
།དེ་ལ་སྔ་མ་གསུམ་ནི་རྗེ་བཙུན་གྲགས་པའི་

གསུང་ལས་བཟོད་པ་ཐོབ་པར་གྲུབ་ལ། བཞི་པ་དང་བདུན་པ་ནི་བྲལ་འབྲས་དང་རྒྱུ་མཐུན་གྱི་འབྲས་བུ་ཐོབ་པའི་དཔེར་མཛད་ཅིང༌། ལྔ་པའང་འབྲས་བུ་ཐོབ་པ་ཡིན་ལ། འབྲས་བུ་འདི་དག་ཕལ་ཆེ་བ་བཟོད་པ་ལས་བྱུང་བ་དང༌།
དྲུག་པ་ལའང་མཐོང་སྣང་བརྟན་པོ་ཡོད་པར་གྲགས་ལ། དེའང་བཟོད་པ་ལས་བྱུང་བར་བཤད་པས་སོ། །སྔ་མ་དག་སྒོམ་པ་ཇོ་ལྕགས་དང་གནས་བརྟན་བསོད་ནམས་ཤེས་རབ་བསྣན་ནས། སྔར་གྱི་བཞི་པ་དང་ལྔ་པ་ཕྱུང་བ་དང༌།
ཁ་ཅིག་རྗེ་བཙུན། བྱང་སེམས་ཟླ་རྒྱལ། རྒྭ་ལོ། མང་ཆུང༌། ཁྲི་བཟང༌། དེར་གྲུབ་པ་སྡེ་བདུན་ལ་བཞེད་མོད། རྒྱུ་མཚན་མ་མཐོང་བས་ཐམས་ཅད་བཟོད་པ་ཐོབ་པར་གཞག་དཀའ་ཞིང༌། ལ་ལ་བླ་ཆེན་གྱི་སློབ་མར་ཡང་མ་གྲགས་སོ།
།ཟམ་པ་ཉེ་ཤོས་ལ་མི་མང་པོ་བསྒྲལ་བ་ནི། མཁས་པ་དང་ནུས་པ་དང་ལྡན་པ་དང༌། ཏིང་ངེ་འཛིན་མཆོག་དང་གྲུབ་ཐོབ་ཁམས་པ་རྡོར་རྒྱལ། གྲུབ་ཐོབ་ཉི་ཕུག་པ། བྱང་གཡག་ལུང་གི་གྲུབ་ཐོབ་བེ་ནེ་བྱ་སྟོན་རྣལ་འབྱོར་ཡང་ཟེར།
དཔལ་རྒྭ་ལོ། གཤེན་རེ་ཐུལ། སྒོམ་པ་ཇོ་ལྕགས། གཉེན་གཙུག་ཏོར་རྒྱལ་པོ། གཉགས་དབང་རྒྱལ། ལྡན་པ་དང༌། ཀུ་སུ་ལུའི་ཚུལ་དུ་སྦས་ཏེ་བཞུགས་པ་ལ་སོགས་པ་དཔག་ཏུ་མེད་པ་བྱུང་ངོ༌།།༈
བཞི་པ་བརྒྱུད་པ་གཉིས་ཇི་ལྟར་འཕེལ་བའི་ཚུལ་ལ། དངོས་དང་དེ་ལས་འཕྲོས་པའི་ལོ་རྒྱུས་གཉིས་ཀྱི། དང་པོ་ནི། བླ་ཆེན་དེ་ལ་སྲས་བཞི་འཁྲུངས་པ་ལས་ཆེ་བ་ཀུན་དགའ་འབར་ཞེས་བྱ་བ་མ་ག་དྷར་སློབ་གཉེར་མཛད།
རིག་པའི་གནས་ལྔ་ལ་མཁས་པར་གྱུར་ནས། བོད་ལ་འབྱོན་པའི་གྲབས་བྱས་པའི་ཐོག་ཏུ་ཚད་པའི་བསྙུང་གཞི་ཞིག་བྱུང་ནས་དགུང་ལོ་ཉི་ཤུ་རྩ་གཉིས་པར་མ་ག་དྷ་དེ་ཉིད་དུ་སྐུ་

འདས་སོ།།Biographical Sketch of bSod nams rtse mo༈ གཉིས་པ་སློབ་དཔོན་རིན་པོ་ཆེ་བསོད་ནམས་རྩེ་མོ་སློབ་དཔོན་འདིས་རྒྱ་གར་དུ་མི་ཐུབ་ཟླ་བ་ལ་སོགས་པའི་པཎྜི་ཏ་བཅུ་གཉིས་སུ་སྐྱེ་བ་བཞེས་པ་དྲན།
དབུ་རྩེ་རྙིང་མར་གཞུང་ལྟ་བའི་སྐབས་སུ། རྗེ་པ། ཞུ་བྱས། རྨོག་སྟོན་གསུམ་ལ་འཇམ་དབྱངས། བིརྺ་པ། སྤྱན་རས་གཟིགས་གསུམ་གྱིས་མཐོང་སྣང་བསྟན་ནོ། །ནི་གཞོན་ནུའི་ས་ལ་གནས་པ་སྟེ། སྐུ་བལྟམས་པ་ཙམ་ནས་ཕ་རོལ་ཏུ་ཕྱིན་པ་དྲུག་གི་གོ་ཆ་བགོས་པ་ཕུལ་དུ་བྱུང་བའི་བློ་གྲོས་དང་ལྡན་པ་ཞིག་སྟེ།
ཡབ་ལས་རྡོ་རྗེ་ཐེག་པས་བསྡུས་པའི་རྒྱུད་དང་འགྲེལ་པ། དཀྱིལ་ཆོག །སྒྲུབ་ཐབས། དབང༌།
བྱིན་རླབས། གདམས་ངག །ཕྱག་བཞེས་ཁྲིད་དང་བཅས་པ་ལེགས་པར་ཞུས་ནས།རྗེ་པ་དགུང་ལོ་བཅུ་གསུམ་པ་ལ་ངས་དབུས་སུ་ཕྱིན་ལ་ཕར་ཕྱིན་དང་དབུ་ཚད་ལ་སོགས་པ་ཉན་ལས་འོང༌། ཁྱོད་ས་སྐྱར་སྡོད་ལ་བཤད་པ་གྱིས་ཤིག་གསུངས་ཏེ་ལོ་བཅུ་གསུམ་ལ་གདན་ས་གཏན་ནས་གསང་ཕུ་ནེའུ་ཐོག་ཏུ།
ཆ་པ་ཆེན་པོ་ལས་ཆོས་གསན་པ་ལ་སྔ་ཕྱི་ལོ་བཅུ་གཅིག་བཞུགས་ནས་མཁས་པ་ཆེན་པོར་གྱུར། གསེར་གྱི་གཉྫི་ར་ཞིག་དང་ཡུམ་རྒྱས་པ་ལ་སོགས་པ་ཆོས་དང་ཟང་ཟིང་མང་དུ་ཕུལ་ཏེ་མཉེས་པར་བྱས་སོ།
།དེ་ནས་བརྩམས་ཏེ་རིམ་གྱིས་གསང་སྔགས་མཐའ་དག་དང༌། མཚན་ཉིད་ཀྱི་ཕྱོགས་དང༌། མན་ངག་ཟབ་མོ་ལ་སོགས་པ་བོད་ན་ཡོད་པའི་ཆོས་ཀུན་ཐུགས་སུ་ཆུད་དེ་ཤེས་བྱ་རིགས་པའི་གནས་ལྔའི་ཕ་རོལ་ཏུ་ཕྱིན་པར་མཛད་ནས།
ཆོས་ལ་འཇུག་པའི་སྒོ་ལ་སོགས་པ་བསྟན་བཅོས་མང་དུ་བརྩམས་པའི་སྒོ་ནས་ཕལ་ཆེར་དབེན་པ་ལ་གཞོལ་བར་མཛད་ཅིང་ཚུལ་ཁྲིམས་ཀྱི་ཕུང་པོ་བུ་གཅིག་པ་ལྟར་བསྲུང་སྟེ།
འོས་སུ་གྱུར་པའི་གདུལ་བྱ་རྣམས་ཀྱིས་དོན་མཛད་ནས་དགུང་ལོ་ཞེ་གཅིག་པ་ལ་ཆུ་ཕོ་སྟག་གི་

ལོ་སྨལ་ལོ་ཟླ་བའི་ཚེས་བཅུ་གཅིག་ལ་བདེ་བ་ཅན་གྱི་འཇིག་རྟེན་གྱི་ཁམས་སུ་མངོན་སུམ་དུ་གཤེགས་པར་གྱུར་ཏོ། །འདི་ཉིད་མི་ཐུབ་ཟླ་བའི་སྤྲུལ་པར་ཡང་གྲགས་སོ།།༈ གསུམ་པ་རྗེ་བཙུན་ཆེན་པོ་གྲགས་པ་རྒྱལ་མཚན་ཏེ།
འདིའི་རྣམ་པར་ཐར་པ་ནི། སྐྱེ་བ་བརྙེས་པའི་ཁྱད་པར། བསླབ་གསུམ་གྱི་ཡོན་ཏན་བརྙེས་ཚུལ། ཕྲིན་ལས་ཇི་ལྟར་མཛད་ཚུལ། ལུང་བསྟན་དང་སྐྱེ་བ་དྲན་པའི་ཚུལ་བཞིས་རྟོགས་པ་ལས། དང་པོ་ནི།
སྐྱེ་བ་བཞེས་པ་ན་ཀླུའི་རྒྱལ་པོའི་ཚུལ་དུ་ཡུམ་ལ་རྨི་ལམ་བསྟན་ནས་བཀྲ་ཤིས་པའི་ལྟས་དང་བཅས་ཏེ་སྐུ་བལྟམས་ཤིང༌། སྨྲ་ཤེས་ནས་དབེན་པ་ལ་དགའ་ཞིང་བརྐམ་ཆགས་མེད་ལ། ཡོན་ཏན་སྒྲུབ་པ་ལ་བརྩོན་པ་བྱིས་པའི་སྤྱོད་པ་ལས་འདས་པ་ཞིག་ཏུ་གྱུར་ཏོ།
།གཉིས་པ་ནི། དགུང་ལོ་བརྒྱད་ལོན་པ་ན་བྱང་སེམས་ཟླ་བ་རྒྱལ་མཚན་ལས་ཚངས་སྤྱོད་ཀྱི་དགེ་བསྙེན་ནོས་ཏེ། དེ་ཕྱིན་ཆད་འཕྲལ་རབ་ཏུ་བྱུང་བ་ལས་བཙུན་པ་མཛད་ཅིང༌།
མཉེས་ཀྱང་རབ་ཏུ་བྱུང་བ་ལ་མཉེས། འཁོར་དགེ་སློང་ཀུན་ལ་གསོ་སྦྱོང་མ་ཆག་པར་མཛད་དེ། ཇ་ནི་བདག་གིས་འདྲེན་གསུངས་ནས་ཁོང་རང་ཡང་ཕ་ཚད་ནས་གཟིགས། གཞན་ཡང་སྐྱེ་བ་སྔ་མའི་དགེ་སློང་གི་བག་ཆགས་ཀྱིས་ཆོས་སྟོན་གསོལ་ཙ་ན་ཐུགས་ཡེངས་པའི་དུས་སུ་ངའི་འདི་ལ་སྦྱིན་ལེན་མ་བྱས་སྙམ་པ་འབྱུང༌།
མཆོད་པའི་དུས་སུའང་དམ་ཚིག་གི་རྫས་ཙམ་རེ་ལས་ཡེ་མི་གསོལ་བ་ཞིག་དང་པོ་བྱུང༌།
ཇི་ཞིག་ཙ་ན་དུམ་རེ་གསོལ། དེ་བཞིན་མཛད་པ་ཅི་ལགས་ཞུས་པས། ང་ལ་དང་པོ་ཆང་ལ་འདོད་འདུན་དྲག་པོ་རྨི་ལམ་ཚུན་ཆད་དུ་འཐུང་བ་རྨི་བ་ཞིག་བྱུང༌། འདི་བདུད་ལས་ཡིན་སྙམ་ནས་མ་འཐུངས། ད་འདོད་པ་དེ་ཙམ་མ་འདུག་པས་དུམ་རེ་བསྟེན་གསུང༌།
དེ་མིན་

ཐ་མལ་དུ་ཤ་ཆང་ཞལ་ལ་མི་རེག་སྐད་དོ། །དགུང་ལོ་བཅུ་པ་ལ་སྡོམ་པ་ཉི་ཤུ་པ་དང༌། སྒྲུབ་ཐབས་མཚོ་སྐྱེས་གསན་ནས། བཅུ་གཅིག་པ་ལ་གསུངས་པས་ཚོགས་པ་ཐམས་ཅད་ངོ་མཚར་སྐྱེས་ཏེ་བློ་གྲོས་ཆེན་པོ་ཞེས་བྱ་བར་བཏགས་སོ།
།བཅུ་གཉིས་པ་ལ་ཀྱེ་རྡོར་རྒྱུད་གསུམ་གྱི་པུསྟི་གསོལ་བའི་མནལ་ལམ་བྱུང་བ་དང༌། ཆོས་ཐམས་ཅད་ཀྱི་དེ་ཁོ་ན་ཉིད་ཐུགས་སུ་ཆུད་དོ། །དེའི་ཚེ་ས་ཆེན་གཤེགས་ནས་ཆོས་འཁོར་ཆེན་པོ་མཛད་དེ།
རང་གི་སློབ་མ་ལ་བརྟག་གཉིས་གསུངས་པས་ངོ་མཚར་བར་གྱུར་ཏོ། །བཅུ་གསུམ་པ་ལ་གཅེན་དབུས་སུ་གཤེགས་པའི་ཚེ་གདན་ས་གཏད། དེ་ནས་བཟུང་སྟེ་བདུན་ཅུའི་བར་ལ་སྔགས་ཀྱི་བཤད་པ་མཛད་ཅིང་གསུང་ངག་ཀྱང་བླ་མའི་བཀའ་རྒྱ་ལོ་དགུ་མཛད་པ་ལས་བཅུུ་གསུམ་གྱི་བར་མ་གསུངས་ཤིང༌།
དེ་དག་གི་བར་ལ་ས་ཆེན། སློབ་དཔོན་རིན་པོ་ཆེ། གཉེན་གཙུག་ཏོར་རྒྱལ་པོ། ཞང་ཚུལ་ཁྲིམས་གྲགས། གཉན་དབང་རྒྱལ། བལ་པོ་ཛ་ཡ་སེ་ན།
ལོ་ཙཱ་བ་དར་མ་ཡོན་ཏན། སུམ་པ་ལོ་ཙཱ་བ་དཔལ་མཆོག །དང་པོའི་རྡོ་རྗེ་ལ་སོགས་པ་ལས་རྒྱུད་སྡེ་བཞི། ཕར་ཕྱིན་ལ་སོགས་པའི་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་གསན་ཅིང་ཐུགས་སུ་ཆུད་པར་མཛད་དོ།
།ཆོས་གང་ཞུས་ཀྱང་དེ་མ་ཐག་ཐུགས་ལ་གསུང་བ་ལས་ཕྱིས་བྱ་གསུང་པའི་ལུགས་མེད། གཞན་ཡང་རྗེ་ན་རེ། ང་ཐོས་རྒྱ་ཅན་ཞིག་མིན་ཏེ། བལྟས་རྒྱ་ཅན་ཞིག་ཡིན། བཀའ་སྡེ་སྣོད་ཀྱི་ཆོས་ལ་མ་བལྟས་པ་ཙམ་མེད།
འོན་ཀྱང་དགེ་སློང་ཞིག་བསྒྲུབ་དགོངས་ནས་འདུལ་བ་ལུང་འདི་ཕྱི་མོ་ཐུབ་པ་མ་གཟིགས། དེ་ནས་དགེ་སློང་མི་འགྲུབ་པར་འདུག་ནས་ལུང་ཡང་གཟིགས། ཐུགས་དམ་ལ་ཤིན་ཏུ་བརྩོན་

ཏེ། ནམ་ཕྱེད་བར་དུ་ཐུགས་དམ་གྱིས་དུས་འདའ། དེ་ནས་ཐོ་རངས་སྔ་མོར་ན་བཟའི་འཚགས་མཛད། དགུན་ཡིན་ཡང་སྐུ་རེགས་གིས་བུམ་པ་དྲིལ་ནས་ཐོ་རངས་ཁྲུས་མཛད་ནས་ཐུགས་དམ་ལ་འཇུག །ཆོས་གསུངས་པའི་དུས་སུའང་ཆོས་གསུངས་དུ་བྱོན་པ་ལ་ཀྱེ་རྡོ་རྗེ་སྒོམ་གྱིན་བྱོན་ནས་ཁྲི་ཐོག་ཏུ་ཕེབ་པ་དང་དབུ་རྒྱན་ལ་རིགས་བདག་ཚར་ཡང་ཆོས་གཏོར་དེ་ལ་ཐུན་གཏོར་གྱི་དོད་མཛད།
ཆོས་གསུངས་པ་ལ་བཟླས་པ་མཛད། ཆོས་ཐོན་པ་དང་ཡར་ལམ་བདེ་མཆོག་ཅིག་སྒོམ་གྱིན་གཤེགས།
མདོར་ན་ཉིན་ཞག་ཕྲུགས་རེ་ལ་དཀྱིལ་འཁོར་མི་འདྲ་བ་བདུན་ཅུ་ཙམ་རེ་བསྒོམས། གཞན་ཡང༌། ཡང་ན་ཐུགས་དམ། ཡང་ན་གཟིགས་རྟོག །ཡང་ན་ཆོས་གསུངས་པ་མ་གཏོགས་པ་སྐུ་གསུང་ཐུགས་ཐ་མལ་དུ་བཞུགས་པ་སུས་ཀྱང་མཐོང་མ་མྱོངས་སྐད།
གསུམ་པ་ལ་བཤད་པ་མཛད་པ་ནི། གཞུང་ཇི་ལྟར་དཀའ་ཞིང་མ་འདྲིས་ཀྱང་སྔར་བལྟ་མི་དགོས་པར་ངག་འདོན་ལེན་པས་སློབ་མ་རྣམས་ཀྱིས་རྟོགས་སླ་བ་དང༌།
བསྟན་བཅོས་བརྩམས་པ་ན་སྡེབ་སྦྱོར་གཙོ་བོར་མི་མཛད་པར་ཕན་པ་ལྷུར་མཛད་མོད་ཀྱི། བརྗོད་བདེ་ཞིང་རྟོགས་སླ་ལ་རྣ་བར་སྙན་པས་མཁས་པར་རྣམས་ཀྱི་ཡིད་འཕྲོག་པ་དང༌། གཞན་གྱིས་བརྩད་ཅིང་དྲིས་པ་ན་སྤོབས་པ་མི་ཐོགས་པར་ལུང་རིགས་ཀྱི་སྒོ་ནས་ཆོས་དང་མཐུན་པར་ལན་འདེབས་པས་ཕ་རོལ་པོའི་ལོག་རྟོག་སེལ་བ་དང༌།
ངོ་མཚར་བ་ཐོབ་པའང་ཡི་དམ་ལྷས་བྱིན་གྱིས་བརླབས་པ་དང༌། བསམས་ན་ཤེས་པའི་མངོན་ཤེས་དང༌།
ཆོས་རྗེ་པ་བྱང་ངོས་སུ་འབྱོན་པར་ལུང་བསྟན། ལྷ་ཀླུ་དག་གིས་དྲིས་པའི་ཐེ་ཚོམ་སེལ་བ་དང༌། དགོས་པ་ཁྱད་པར་ཅན་གྱི་ཚེ་ལྷ་ཀླུ་ལ་སོགས་པ་ཇི་ལྟར་བསྒོ་བ་བཞིན་ཉན་པ་དང༌།
ཉིད་ཀྱིས་ཀྱང་རྟོགས་པར་

དཀའ་བ་འགའ་ཞིག་དགོས་པ་ཁྱད་པར་ཅན་མཐོང་བའི་ཚེ་མཆོད་པའི་ཁྱད་པར་དང་བཅས་པས་གསོལ་བ་བཏབ་ནས་ཞུས་ན་རྣལ་འབྱོར་དབང་ཕྱུག་གིས་དངོས་སུ་སྟོན་ཞེས་རྗེ་པ་ཉིད་གསུངས་པ་དང༌། བླ་མ་ལ་གུས་པའང་བླ་མ་ཡབ་སྲས་ངེས་པར་རྡོ་རྗེ་འཆང་ཡིན་པ་ལ་ཐེ་ཚོམ་མི་མངའ་བར་ཞལ་བཞུགས་པ་ན་སྐུ་གསུང་ཐུགས་ཇི་ལྟར་མཉེས་པ་བཞིན་བསྒྲུབས་ནས་ཐ་ན་ཀྱལ་ཀའི་ཕྱིར་ཡང་གསུང་མི་ཟློག
།སྐུ་འདའ་བའི་ཚེའང་བདག་ཉིད་གླུད་དུ་གཏོང་བའི་བར་དུ་མཛད།
སྐུ་འདས་པ་ན་ཕྱོགས་རིས་ཀྱི་དགེ་འདུན་རྣམས་སྤྱན་དྲངས་ནས་ཆོས་འཁོར་བསྐོར། ཆོས་དང་ཟང་ཟིང་གི་སྦྱིན་གཏོང་རྒྱ་ཆེན་པོ་མཛད། ཕྱི་རྟེན་ནང་རྟེན་གྱིས་ཐོག་དྲངས་པའི་སྐུ་གཟུགས་དང་གསུང་རབ་འགྱུར་རོ་ཅོག་ཕལ་ཆེར་བཞེངས།
གཙུག་ལག་ཁང་དང་མཆོད་པའི་ཡོ་བྱད་མང་དུ་བསྒྲུབས། དགེ་འདུན་བརྒྱ་ཙམ་གྱི་རྟེན་གཞི་མཛད་དེ། མདོར་ན་ཆོས་དང་ཟང་ཟིང་ཇི་སྙེད་བྱུང་ཡང་བླ་མ་དཀོན་མཆོག་མཆོད་པ་དང༌།
མགོན་མེད་ལ་སྟེར་བས་བདེ་བ་ཅན་དུ་གཤེགས་ཙ་ན་གདན་དང་ན་བཟའ་ཕྲུགས་གཅིག་མ་ཡིན་པ་གསེར་ཏིལ་འབྲུ་ཙམ་མམ། ཡོ་བྱད་བྲེ་གང་རི་བ་མ་བཟུང་བ་ནི་ངོ་མཚར་ཆེ་བ་ཡིན་ནོ།
།བཞི་པ་ནི། རྗེ་དེ་ཉིད་ཀྱི་ཞལ་ནས་ཁོ་བོ་ལོ་ཉི་ཤུ་པའི་ལོར་གཡེང་བས་ཉིན་ཕྱེད་གཅིག་གཉིད་དུ་སོང་བའི་རྨི་ལམ་དུ་མཚན་བརྗོད་བཏོན་པས་ཕྱེད་ཙམ་ཐོན་ཙ་ན་གཉིད་སད། ཡང་ལོ་ཉེར་གཅིག་པའི་གཡེང་བར་ཉིན་ཕྱེད་ཙམ་ཅིག་གཉིད་དུ་སོང་བའི་རྨི་ལམ་ན་སྐྱེ་བ་སྔ་མ་ལ་བཟུང་བ་ཡིན་བྱས་ཏེ།
མཚན་བརྗོད་ཚར་གཅིག་ཁ་ཏོན་དུ་བཏོན་པ་རྨིས་པའི་རྗེས་སུ་འཕགས་པ་འཇམ་དཔལ་སྐྱེ་བ་བདུན་གྱི་བར་དུ་ཡི་དམ་གྱི་ལྷའོ་ཞེས་ལུང་བསྟན་པ་རྨིས་གསུངས།

ལོ་ཉེར་གཉིས་པའི་དུས་སུ་དེ་ཀ་ཙ་ན་ཉལ་བའི་རྨི་ལམ་དུ་རྒྱ་གར་གྱི་ཡུལ་ཤར་ཕྱོགས་བྷ་རེནྡྲ་ནའི་ལྷོ་ཕྱོགས་ན་རི་ཆེན་པོ་ནགས་རྒྱས་པ་ཞིག་ཡོད་པ་དེ་ན་རི་ལ་དགོན་པ་ཞིག་ན་སྔགས་པའི་པཎྜི་ཏ་བགྲེས་པོ་ཞིག་ཡོད་པ་ལ།
དེའི་བྱང་ན་ཡུལ་ཆེན་པོ་ཞིག་གི་བྱང་ངོས་སུ་རྒྱལ་པོས་ལྷ་ཁང་བརྩིགས་ནས་རབ་གནས་ཞུ་རུ་བྱུང་བས། ང་རྒས་ནས་མི་ནུས། ངའི་མིང་སྒོ་མཐའ་ཡས་པའི་བློ་གྲོས་བྱ་བ་ཡིན། མིང་དེ་སྒོ་གོང་དུ་བྲིས་ལ་ཞོག
།དེས་བར་ཆད་སྲུང་བ་ཡིན། དེ་ནས་རབ་གནས་ངའི་སློབ་མ་པཎྜི་ཏ་གཞན་ཞིག་ལ་གྱིས་བྱས་སོ། །དེ་ནས་ཚེའི་དུས་བྱས་ནས་མ་ག་དྷ་བྱ་རྒོད་ཕུང་པོའི་རིའི་བྱང་ངོས་ན་བཙུན་པའི་པཎྜི་ཏ་རྒས་པོ་ཞིག་ཏུ་ཡོད་པ་ཚེའི་དུས་བྱས་ནས་ཨུ་རྒྱན་ཡུལ་གྱི་བྱང་གི་རི་ལ་དགོན་པ་ཞིག་ཡོད།
དེའི་ཤོད་ན་ལྷ་ཁང་ཞིག་ན་འཁོར་རྣམས་ཡོད། དེའི་དཔོན་བཙུན་པའི་པཎྜི་ཏ་བགྲེས་པོ་ཞིག་ཏུ་ཡོད་པ་ཚེ་ལས་འདས།
དེ་ནས་སྐྱེ་བ་གཅིག་ཡོད་མེད་བརྗེད། དེ་ནས་བོད་གཅུང་པའི་ཕུ་བྱང་དུ་བསྟན་པའི་མདའ་བྱེ་འཚུབ་ལྡང་བའི་ཤར་གྱི་གད་པའི་ལོགས་ནས་ཁ་བྱང་དུ་བལྟས་པ་ན་ཐེམ་པ་ལ་འཛེགས་པས་དགོན་པ་ཞིག་ཡོད།
དེ་ན་ལྷོ་ཕྱོགས་ན་ནག་པོ་ཚང་བྱས་པས། བྱང་ངོས་ན་མཆོད་ཁང་ཞིག་གི་ནང་ན་གསེར་གྱི་མཆོད་རྟེན་ཅན་ཞིག་ན་སྔགས་པ་བགྲེས་པོ་ཅིག་ཏུ་ཡོད་པའི་ཚེ་མཚན་བརྗོད་མང་དུ་བཤད། དེ་དུས་ཀྱི་འགྲེལ་པ་སྔགས་དོན་རྣམས་གཟིགས་པ་ཡིན།
དེའི་དབུ་ན། ཐོབ་དཀའ་རྒྱུད་དང་སྤྱོད་པ་ཡིས། །མཚན་གྱི་དོན་རྣམས་བསྡུས་པ་ཡིན། །བྱ་བ་བྲིས་པ་ཞིག་ཡོད། དེ་ད་ལྟ་སྒམ་འདི་ན་བཞུགས། དེ་ཙ་ན་མཚལ་གྱིས་བྲིས་པ་ཡི་གེ་བཤར་མར་འདུག་པ་དྲན།
སྒོ་མཐའ་ཡས་པའི་བློ་གྲོས་ནས་མེས་ལྷང་ཚོར་བར་དུ་སྐྱེ་བ་དྲུག་དྲན་ནོ་ཟེར། རྗེ་

བཙུན་གྱི་སློབ་མ་ཇོ་སྲས་ལས་ཀྱི་རྡོ་རྗེ། ཤ་སྟོན་བློ་གྲོས། གུར་རྒྱན་ཞུས་པའི་མིང༌། གྲགས་པའི་མཐའ་ཅན་གྱི་མིང་བཞི་སོགས་མང་པོ་བྱུང་ངོ༌། །སྤྱིར་ངས་སྐྱེ་བ་བདུན་ཙམ་དྲན་པ་རྨིས། གཉིད་སད་པ་དང་སྟོན་པ་སྔལ་སྟོན་གམ་ན་འདུག་པས་གསུང་རྣམས་ཐོས།
དེ་ནས་མནལ་སད་པ་དང༌། སྤལ་སྟོན་ན་རེ། འདི་འདྲ་གསུང་གིན་གདའ་བྱས་ནས། དཔེ་གཡེང་བས་འགྲེལ་པ་དེ་སྣང༌། ཚིགས་བཅད་མི་སྣང་ངོ༌། །དུས་ཕྱིས་ལོ་སོ་བདུན་བཞེས་ནས་སློབ་དཔོན་རིན་པོ་ཆེ་བདེ་བ་ཅན་དུ་གཤེགས་ནས་རིང་པོར་མ་ལོན་པའི་ཚེ་དགུན་གྱི་ཐོ་རངས་མནལ་དུ་སོང་བའི་ཚེ་སློབ་དཔོན་རིན་པོ་ཆེའི་གདུང་གི་གསེབ་ན་སྦྲང་པོ་ཆེའི་སྐད་ལྟ་བུའི་སྒྲ་བར་སྣང་ལ་འཐོན་ཏེ་འདི་སྐད་ཅེས།
ཁྱོད་འདི་ནས་བྱང་ཕྱོགས་སུ་ཞིང་ཁམས་དཔག་ཏུ་མེད་པ་འདས་པ་ན་འཇིག་རྟེན་གྱི་ཁམས་གསེར་མདོག་ཅན་ཞེས་བྱ་བ་དེ་བཞིན་གཤེགས་པ་གསེར་འོད་རྣམ་པར་བརྩེགས་པ་ཞེས་བྱ་བའི་བསྟན་པ་ལ་ད་ལྟ་འཁོར་ལོས་སྒྱུར་བའི་རྒྱལ་པོ་བསོད་ནམས་མཐའ་ཡས་ཞེས་བྱ་བ་བཞུགས།
དེའི་སྲས་འཁོར་ལོས་སྒྱུར་བའི་རྒྱལ་པོ་ཡོན་ཏན་མཐའ་ཡས་སུ་སྐྱེའོ་ཞེས་པའི་སྒྲ་བར་སྣང་ལ་གྲག་གོ
།ཞེས་གསུངས། ལོ་ཞེ་དགུ་པ་ལ་རུ་མཚམས་སུ་སྔར་རེས་བྱོན་པའི་མནལ་ལམ་ན། རི་ཆེན་པོ་ཞིག་གི་ཞོལ་ན་ཁང་པ་ཆེན་པོ་ཞིག་གི་འོག་ནའང་མི་མང་པོ་ཏོང་ཏོང་འདུག །སྟེང་ནའང་མི་མང་པོ་འདུག་པའི་དབུས་ན་བླ་མ་ཡབ་སྲས་བཞུགས་པའི་དྲུང་ནས་གཞན་ཞིག་ཏུ་བཞུགས་དགོངས་ཙ་ན།
བླ་མ་ཡབ་སྲས་ཀྱིས་བཞི་པའི་ལམ་བསྟན་ནས་མི་སྣང་བར་གཤེགས། སྟེང་གི་མི་རྣམས་ལ་ཁྱེད་འགྲོ་འདོད་པ་ཡོད་ན་ངའི་ཟླ་ལ་ཤོག
།ལམ་རྒྱུས་ང་ལ་ཡོད་པ་ཡིན་བྱས་ནས་རི་དེའི་འཕྲེད་

ནས་ནུབ་ཕྱོགས་སུ་བྱོན་པ་དང་མི་རྣམས་ལངས་ནས་ཕལ་ཆེར་རྗེ་བཙུན་གྱི་རྗེས་ལ་བྱུང༌། འགའ་ཞིག་ལངས་ནས་དེ་ཉིད་ན་འདུག །འོག་ན་གཡང་ས་ཆེར་ཡོད་པའི་ལམ་ཡངས་པ་གཅིག་འདུག་པ་ལ། ཞལ་བྱང་དུ་གཟིགས་ཏེ་བྲག་ཐེམ་ཞིག་ལ་འཛེགས་ཏེ་འདི་ན་ཡར་ཤོག་བྱས་པས་མི་བརྒྱ་ཙམ་ཕྱིས་ནས་ཡར་བྱུང༌།
གུང་སྟོན་ལ་སོགས་པ་འགའ་ཞིག་གུང་ཐང་དུ་འགྲོ་ཟེར་ནས་ནུབ་ཕྱོགས་སུ་སོང༌། མང་པོ་ཞིག་ངེད་ཀྱིས་མི་ཐར་ཟེར་དེ་ན་བསྡད་འདུག
།མི་དེ་རྣམས་ཀྱི་ནང་ནས་ཕྱག་རྒྱ་ཆེན་པོ་པ་བྱ་བ་རྦབ་ཏུ་ལྷུང་ཟེར་བ། ཤིའམ་བྱས་པས་མ་ཤི་ཟེར། ད་ཁྱེད་རང་རྣམས་ཤོག་གསུངས་ནས་བཞི་པའི་ལམ་བསྟན་ཏེ་དེར་དཔོན་གཡོག་ཐོན་པ་རྣམས་ཡར་བྱོན་པའི་བྱང་ངོས་ན་རི་ཟུར་གཟར་པོ་ཞིག་འདུག
ཤར་ངོས་ན་གངས་ཉག་ཅིག་འདུག་པ་ལ་རི་ལ་ལམ་གཉིས་ཡོད་པ་ལ་བྱང་གི་འདི་བླ་ཆེན་གྱིས་བྱང་ཆུབ་སེམས་དཔའ་སྟག་གཏང་བའི་ལམ་ཡིན། ཤར་གྱི་འདི་ཡང་ཞུ་བྱས་བཏང་བའི་ལམ་ཡིན།
ཁྱེད་རང་བྱང་གི་ལམ་ལ་འགྲོ་བ་རྣམས་སོང༌། ངས་དེ་ལ་མི་ཐར་བས་ཤར་ལམ་ལ་འགྲོ། ཁྱེད་རང་འགྲོ་བ་རྣམས་ཀྱང་ཤོག་བྱས་ཏེ་སྐས་དེ་ལ་འཛེགས་པ་དང་སུམ་ཅུ་རྩ་དྲུག་ཙམ་ཕྱི་ལ་བྱུང་བ་ལས།
སུམ་ཅུ་ཙམ་གྱིས་ཅུང་མི་ཐར་བ་ལ་བཞི་པའི་ལམ་བསྟན་ཏེ། ཕྱིས་ན་ཡར་ཤོག་བྱས་ཏེ་ན་བཟའ་ཐེར་མ་རྐྱང་པ་ཞིག་གསོལ་ནས་བྱོན་པ་དང་གངས་ཉག་དེར་སླེབ། ཕྱི་ལ་ངོ་ཤེས་པ་སྒ་སྟོན་དང་གཞན་ལྔ་དྲུག་ཙམ་སླེབས་འདུག
།དེར་ཉག་དེའི་རྒྱབ་ན་ས་ཕྱོགས་དཀར་ལ་ཟླུམ་པ་ཡོད་ཟེར་ནས་སྨྲས་པ་དང་མནལ་སད་དེ། དེའི་དོན་ལ་བསམས་ན་འོག་གི་མི་དེ་རྣམས་སྲིད་པའི་རྒྱ་མཚོ། སྟེང་མ་འཁོར་མང་པོ་འོང་བའི་རྟགས།
ལངས་པ་རྣམས་དབང་བསྐུར་བ། གུང་ཐང་དུ་སོང་བ་རྣམས་རེ་ཞིག་འཁོར་བ་ལས་མི་འཐོན་

པ། རྦབ་ཏུ་ལྷུང་བ་དེ་ང་ལ་ཁྲོས་པས་དམ་ཉམས་པ། མ་ཤི་བ་དེ་འཆི་ཁར་ངས་དམ་ཚིག་གསོས་པས་ངན་སོང་དུ་མ་ལྷུང་བ། ལམ་ཁར་ལས་པ་ཅུང་ཟད་ལམ་སྒོམ་པ། ལམ་གཉིས་ཀའི་ཁར་ལས་པ་ཅུང་ཟད་རྟོགས་པ་རྙེད་པ། སུམ་ཅུ་ཙམ་གྱིས་མ་ཐར་བ་སྔ་མ་བས་ཅུང་ཟད་རྟོགས་པ་མཐོ་བ།
ངའི་ཟླ་ལ་སླེབས་པ་དེ་རྣམས་བཟོད་པ་ཐོབ་པ་སྟེ། སྟག་ལྟ་བུར་ལུས་མ་སྤངས་པར་གྲུབ་པར་ཐོབ་པ་ནི་མི་འོང༌། ཞུ་བྱས་ལྟ་བུའི་བཟོད་པ་ཐོབ་པ་ལྔ་དྲུག་ཙམ་འོང་བར་འདུག་གསུང༌།
དགུང་ལོ་ང་དྲུག་པའི་རྨི་ལམ་ན་བླ་མའི་ཞལ་ནས་ངས་ཁྱོད་ལ་ཆོས་བསྟན་པ་ཐམས་ཅད་འདིར་འདུས་པ་ཡིན་ཏེ། བྱང་ཆུབ་སེམས་ཀྱི་བདག་ཉིད་དངོས། །དང་པོར་ཆོས་ཉིད་གདན་དུ་བྱས།
།འབྱུང་བ་རླུང་ལ་སྦར་འཛིན་བྱ། །གཏུམ་མོའི་མེ་དྲོད་རབ་ཏུ་བསྐྱེད། །བྱང་ཆུབ་ཆུ་རྒྱུན་དབུ་མར་གཞུག །ས་སོགས་འབྱུང་བ་དབང་དུ་འདུ། །ཡེ་ཤེས་ལྔ་ནི་མངོན་གྱུར་ནས། །འཆི་བ་མེད་པའི་གནས་ཐོབ་བོ།
།ཞེས་གསུངས་པས་ཕྱི་ནང་གི་རྟེན་འབྲེལ་ཐམས་ཅད་ཐུགས་སུ་ཆུད་དོ། །ལོ་རེ་གཅིག་པའི་ཚེ་མནལ་ལམ་ན་ནེའུ་གསེང་ཞིག་གི་དབུས་ན་བཞུགས་འདུག་པ་དང༌། བུད་མེད་སྔོན་མོ་ཁ་ཅིག་ན་རེ།
མཁའ་སྤྱོད་དུ་བྱོན་ཟེར་བ་ལ། ང་ལ་མཁའ་སྤྱོད་ཀྱིས་ཅི་བྱ། སངས་རྒྱས་ཀྱང་སེམས་ཅན་གྱི་དོན་ལས་མེད་པས་མི་འགྲོ་གསུང༌། མདུན་ན་རྡོ་དཀར་འཇམ་ཞིང་འདུག་པའི་དྲུང་ན་འཁོད་ནས་འདིའི་སྟེང་དུ་ཞབས་བཞག་ན་མཁའ་སྤྱོད་དུ་འགྲོ་ཟེར་ཡང༌།
ཞབས་མ་བཞག་པ་རྨིས་གསུངས། ལོ་རེ་བདུན་པའི་ཚེ་དབྱུག་པའི་ཟླ་བའི་མཚན་མོ་བླ་ཆེན་ཉིད་ལ་བྱང་སེམས་བརྒྱད་ཀྱིས་བསྐོར་བའི་གཡས་སུ་དགྱེས་རྡོར་ལྷ་དགུ།
གཡོན་དུ་ཐུབ་པ་ལ་ཀཽཎྜི་ཎྱ་ལ་སོགས་པ་དགྲ་བཅོམ་བརྒྱད་ཀྱིས་བསྐོར་བའི་

རྣམ་འཕྲུལ་བསྟན་ནས། ཁྱོད་རབ་ཏུ་འབྱུང་ན་སུ་ལ་འབྱུང༌། དབང་ལེན་ན་གང་ལས་ལེན་གསུང་བ་ན། བདག་རབ་ཏུ་འབྱུང་བའམ་དབང་བསྐུར་ལེན་ན་མཁན་པོ་དང་རྡོ་རྗེ་སློབ་དཔོན་དུ་གྱུར་པ་ཆོས་ཀྱི་རྗེ་ཉིད་དོ།
།ཞེས་ཞུས་པས། དེ་ཁོ་ན་བཞིན། ཁྱོད་ཀྱིས་ལེགས་པར་རྟོགས་པ་དེ་བཞིན་ནོ་ཞེས་དབུགས་དབྱུང༌། གཞན་ཡང་དེའི་མཚན་ཐོག་ཐག །བླ་ཆེན་དང་དྲིས་ལན་གྱིས་སྒོ་ནས་ཐེ་ཚོམ་མང་པོ་ཆོད་གསུང༌། རེ་བརྒྱད་པའི་ཚེ་བདེ་བ་ཅན་དུ་སྤྱན་འདྲེན་པའི་ལྷའི་ཕོ་ཉ་མང་པོ་བྱུང་བ་ཕྱིར་བཟློག
།རེ་དགུ་པ་ལ་ལྷ་དུ་མ་ལྷགས་ནས་མི་མཇེད་ཀྱི་མི་བསྔགས་པ་དང༌། བདེ་བ་ཅན་གྱི་བསྔགས་པ་བརྗོད་པའི་སྒོ་ནས་སྤྱན་འདྲེན་པ་ན།
ཁོ་བོ་ཞིང་ཁམས་བཟང་བ་ལ་དགའ་བ་དང༌། ངན་པ་ལ་མི་དགའ་བ་མེད་ལ། ཞིང་སྦྱོང་བ་ལ་ཞིང་དམན་པ་ཁྱད་པར་འཕགས་ཞིང་བདག་ལ་ལྟོས་པའི་མགོན་མེད་པ་འགའ་ཡོད་པས་མི་འགྲོ་གསུང་ནས་བཟློག །དེ་ནས་ཞག་བཅུ་བདུན་འདས་པ་ན་ཅི་ནས་ཀྱང་གཤེགས་སོ་ཞེས་ཟེར་བ་དང༌།
བདེ་བ་ཅན་གྱི་བཀོད་པའང་གཟིགས་ཤིང༌། ཐུན་མོང་དུུ་ས་གཡོ་བ་དང༌། སྒྲ་གྲག་པ། འོད་ཕུང་འཕྲོ་བ་ལ་སོགས་པ་སྣང་ངོ༌། །བདུན་ཅུ་པའི་སྲོད་ལ་ཕྱི་ན་ཡོད་པ་འགའ་ཞིག་གིས་ཀྱང་སྤྱན་འདྲེན་པའི་ལྷའི་ཚོགས་དུ་མ་མཐོང་ཞིང༌།
ཆོས་རྗེ་པ་དྲུང་ན་འདུག་པས་ཀྱང་གཟིགས་སྐད། ཐོ་རངས་ཆོས་རྗེ་ཙོག་པུར་འདུག་སྟེ་གསོལ་བ་བཏབ་པས་ཅུང་ཟད་མནལ་བ་ན་བདེ་བ་ཅན་ནས་འོང་ཟེར་བའི་ལྷ་ཚོགས་ནམ་མཁའ་ཁྱབ་པའི་གཟུགས་ཅན་རིན་པོ་ཆེའི་དྲྭ་བས་བསྐོར་བ་རྣམས་ཀྱིས་སེང་གེའི་ཁྲི་རྒྱན་དུ་མས་སྤྲས་པ་དང༌།
མཆོད་པའི་བཀོད་པ་དུ་མ་དང་བཅས་ཏེ་རྗེ་པ་བདེ་བ་ཅན་དུ་སྤྱན་འདྲེན་ཟེར་བ་དང༌།
ལྷ་རྣམས་ལ་གསོལ་བ་བཏབ་པས་རེ་ཞིག་ཅང་མི་

སྨྲ་བར་འཁོད་པར་སྣང་ངོ༌། །རྗེ་དེ་ཉིད་ལ་གསོལ་བ་བཏབ་པས་གཤེགས་པ་ལ་སྤྲོ་བར་གཟིགས་ནས། ཁྱེད་ཀྱང་བདེ་བ་ཅན་གྱི་བཀོད་པ་ལ་ལྟོས་ཤིག་གསུང་སྟེ་ཕྱག་གིས་བརྡ་སྤྲད་པས་བཻ་ཌཱུརྱའི་ས་གཞི་དང༌། རིན་པོ་ཆེའི་ཤིང་ལྗོན་པ་ལ་སོགས་པའི་བཀོད་པ་ཡིད་འཕྲོག་པ་གཟིགས་སོ།
།དེར་དང་པོ་གསེར་མདོག་ཅན་དུ་གཤེགས་གསུངས་པ་དང་མི་འགལ་ལམ་ཞུས་པས། བླ་མ་ཡབ་སྲས་ཀྱི་དྲུང་དུ་སྐྱེ་བར་གྱུར་ཅིག་ཅེས་སྨོན་ལམ་གྱི་སྟོབས་ལས་རེ་ཞིག་བདེ་བ་ཅན་དུ་འགྲོ་གསུངས།
དེ་ནས་རྣམ་པར་ཐར་པ་འགའ་ཞིག་གསུངས་པ་མནལ་སད་པ་ན་བསྙེལ་སྐད། དེའི་ཚེ་ཡན་ལག་བདུན་པ་སྔོན་དུ་འགྲོ་བས་དཀྱིལ་འཁོར་བསྒོམས་པ་ལ་སོགས་པ་མཛད་ནས་ཆོས་རྗེ་ལ།
ཁོ་བོ་རེ་ཞིག་བདེ་བ་ཅན་དུ་འགྲོ། དེར་ཡུན་མི་རིང་བ་ཞིག་བསྡད་ནས་གསེར་གྱི་མདོག་ཅན་དུ་སྔར་བཤད་པའི་ཚུལ་གྱིས་འཁོར་ལོས་སྒྱུར་བའི་རྒྱལ་པོ་སྟོབས་ཀྱི་ཆ་བྱད་དུ་བྱས་ནས་སངས་རྒྱས་ཀྱི་ཞིང་སྦྱོང་བར་བྱེད།
དེ་ནས་སྐྱེ་བ་གསུམ་པའི་ལུས་དེ་ཉིད་ལ་བརྟེན་ནས་ལུས་མ་སྤངས་པར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ཏུ་རེ་བ་ཡིན་གསུངས་ནས། གསང་སྔགས་ཀྱི་རྟེན་འབྲེལ་ཟབ་མོ་ལ་རྩེ་གཅིག་ཏུ་མཛད་དོ།
།དགུང་ལོ་བདུན་ཅུ་དོན་བཞི་པ་མེ་ཕོ་བྱི་བའི་ལོ་ཁྲ་ཟླ་བའི་ཚེས་བཅུ་གཉིས་ལ་བདེ་བ་ཅན་དུ་གཤེགས་སོ།།༈ ས་ཆེན་གྱི་སྲས་བཞི་པ་ནི། གཅུང་དཔལ་ཆེན་འོད་པོ་སྟེ།
དེས་ཀྱང་ཡབ་མེས་ཀྱི་ཆོས་ལ་སྦྱངས་ཤིང༌། མན་ངག་མང་པོ་དང་གསོ་བ་རིག་པ་ལ་སྦྱངས་ཏེ། བརྩེ་བའི་ཐུགས་རྗེས་འགྲོ་བ་མང་པོའི་དོན་མཛད་ནས། ལྕགས་ཕོ་རྟ་ལ་འཁྲུངས་ནས་ཆུ་མོ་ཕག་གི་ལོ་དགུང་ལོ་ང་བཞི་བཞེས་པའི་དུས་སུ་ཟླ་བ་ལྔ་པའི་ཚེས་ཉེར་

གཅིག་ལ་བདེ་བར་གཤེགས་སོ།Biographical Sketch of Sa paN།གཉིས་པ་དེ་ལས་འཕྲོས་པའི་ལོ་རྒྱུས་ལ། ཆོས་རྗེ་པ་དང༌། ཆོས་ཀྱི་རྒྱལ་པོའི་རྣམ་ཐར་གཉིས་ཀྱི། དང་པོ་ནི།  རྗེ་བཙུན་ཆེན་པོ་དེ་ཉིད་ཀྱི་ཆོས་ལས་སྐྱེས་པའི་སྲས་ནི་ཆོས་ཀྱི་རྗེ་ཆེན་པོ་སྟེ།
མཚན་ཀུན་དགའ་རྒྱལ་མཚན་ཞེས་བྱ་བ་ཡིན་ནོ། །དེའང་ཡུམ་གྱི་ལྷུམས་སུ་ཞུགས་པ་ན་ཀླུའི་རྒྱལ་པོ་རིན་པོ་ཆེའི་རྒྱན་མིག་གིས་བལྟར་མི་བཟོད་པ་ཞིག་གིས་ཁྱེད་ལ་གནས་གཡར་ཟེར་བ་རྨི་ཞིང༌།
ལྷུམས་སུ་ཞུགས་པ་ན་ཡུམ་ལ་ཏིང་ངེ་འཛིན་བཟང་པོ་སྐྱེས། སྐུ་བལྟམས་པ་ན་བར་སྣང་འོད་ཀྱིས་ཁྱབ་པ་དང༌། བལྟམས་ནས་གོག་ཐུབ་པ་ན་སྔ་མའི་བག་ཆགས་སད་པས་སཾ་སྐྲྀ་ཏའི་སྐད་སྨྲ་བ་འགའ་རེ་བྱུང༌།
མས་འདི་ལ་གུ་བ་ཞིག་འོང་བ་ལགས་སམ། གཏམ་གོ་རྒྱུ་མེད་པ་སྨྲ་ཡིན་གདའ་ཞུས་པས། རྗེ་པས་སཾ་སྐྲྀ་ཏའི་སྐད་མཁྱེན་པས་གཟིགས་ནས། ཁྱོད་ཀྱི་བུུ་ལ་གུ་བ་བྱུང་དོགས་མེད་སྐད།
དེའི་ཚེ་ཕྱག་མཛུབ་ཀྱིས་ནཱ་ག་ར་དང་ལཉྪ་ལ་སོགས་པ་རྒྱ་གར་གྱི་ཨཱ་ལི་ཀཱ་ལི་ཚང་བར་བྲིས་ནས་ཀློག་པའི་ཚུལ་མཛད། མི་འགོམས་པར་ཕྱག་གིས་ཕྱིས་ནས་བཏང་བ་དང༌། རྒྱ་ཀློག་བོད་ཀློག་མ་བསླབས་པར་མཁྱེན་པ་དང༌།
ཆེར་སྐྱེས་ནས་རྒྱ་བོད་ཀྱི་ཡི་གེའི་རིགས་དང༌། རྩིས་དང༌། གསོ་དཔྱད་དང༌། བཟོའི་གནས་སྣ་ཚོགས་ལ་མ་བསླབས་པར་མཁྱེན་པས་ཀུན་གྱི་ངོ་མཚར་དུ་འཛིན་ཏོ། །གཞན་ཡང་གཞོན་ནུ་ཉིད་ནས་རྗེ་བཙུན་ཆེན་པོ་ལས་དབང་བསྐུར་ནོད་དེ།
མངོན་རྟོགས་རྒྱས་འབྲིང་ལ་སོགས་པ་དང་རྒྱུད་གསུམ་ལ་གསན་སྦྱོང་མཛད་ནས། དགུང་ལོ་དགུ་པ་ལ་མཚོ་སྐྱེས། བཅུ་གཅིག་པ་ལ་བརྟག་གཉིས།
བཅུ་བཞི་པ་ལ་སམྦུ་ཊི་གསུངས། བཅོ་ལྔ་པ་ལ་ཡབ་མེས་ཀྱི་ཆོས་ཐམས་ཅད་ཐུགས་སུ་

ཆུད་པར་མཛད་དོ། །བཅོ་བརྒྱད་པ་ལ་ཨ་ཕྱི་འབུམ་པའི་དྲུང་དུ་སློབ་དཔོན་དབྱིག་གཉེན་ཡིན་ཟེར་བའི་དགེ་སློང་སྔོ་བསངས་དར་ཡོལ་ཞིག་གིས་མངོན་པ་མཛོད་ཚར་གཅིག་གསུངས་པ་གསན། མནལ་སད་པ་དང་ཚིག་དོན་མ་ལུས་པར་ཐུགས་སུ་ཆུད་པར་གྱུར།
དུས་གཞན་ཞིག་ན་མནལ་ལམ་དུ་སློབ་དཔོན་ཕྱོགས་ཀྱི་གླང་པོའི་ཕུག་པ་ཡིན་ཟེར་བ་ཞིག་ཏུ་ཚད་མའི་པུསྟི་མང་པོ་འདུག་པ་ཀུན་གྱི་ལྡེའུ་མིག་གཏད་པ་རྨིས། དེའི་རྗེས་ལ་རྟོགས་པ་ཁྱད་པར་ཅན་སྐྱེས་སོ།
།བཅུ་དགུ་པ་ལ་འཕྲང་དུ་དགེ་བཤེས་ཞུ་ལས་བྱམས་ཆོས་དང་ཚད་མ་གསན། ཉི་ཤུ་པ་ལ་རྐྱང་འདུལ་དུ་མཚུར་གཞོན་སེང་ལས་ཚད་མ་གསན་དུ་བྱོན་པས། ཉམས་ཁྲིད་ཚར་གཅིག་ལ་ཚིག་དོན་མ་ལུས་པར་ཐུགས་སུ་ཆུད་དེ་བཤད་པར་ཞུས་པས་ཁོང་རང་གི་བློའི་རྒྱས་བཀབ་ནས་མགོ་མ་ཐོན་དོགས་ནས་ད་དུང་ཉོན་གསུངས་ནས་སྟོད་ཚར་གཅིག་དང༌།
སྨད་ཚར་གཉིས་ཉན། དེ་དུས་ན་མཚུར་ན་རེ། ལྡོག་པ་ཤ་མོའི་སུལ་བཞིན་ཡོད་ཟེར་བས་རྒྱ་གར་བའི་བཤད་ལུགས་རང་འདི་མིན་སྙམ་པ་དེ་དུས་ནས་བྱུང་གསུང༌།
དེ་ནས་ཆོས་རྗེ་པ་རང་གི་ཡང་སློབ་དཔོན་གཅུང་བསྙུང་ཟེར་ནས་ཡར་བྱོན་པས་ཁོང་སྐུ་གཤེགས། དེར་རྗེས་ཀྱི་བྱ་བ་མཛད་དགོས་པས་མཚུར་ལ་ད་ལོ་བདག་བཤད་གསར་བྱེད་པ་ལགས་པས་ཆོས་ཞག་འགའ་འཐེན་མཛད་པ་ཞུ་ཞེས་ཕྲིན་བསྐུར་བས།
སློབ་དཔོན་དེ་བཞིན་བཞེད་ཀྱང་གྲྭ་པ་ཚོ་མ་ཉན་ཏེ། ཆོས་རྗེ་པ་ལ་སློབ་དཔོན་ཐུགས་ལ་འདོགས་པས་དེ་གྲྭ་པ་ཚོས་མི་ཐེག
།ཁྱད་པར་དུ་ཡ་མ་སྟག་ཐེང་བྱ་བས་འཛུགས། ཁྱོད་ལ་ས་སྐྱ་པས་ཆོག་ན་ངེད་ཚོ་གྱེས་སོ། །ངེད་ཀྱང་དགོས་ན་ཆོས་ཤོད་ཟེར། དེར་བཤད། དེ་ནས་ཆོས་རྗེ་པས་རྣམ་གཞག་གི་ཡོ་བྱད་མང་པོ་བསྣམས་

བྱོན་ནས་དབྱར་ཆོས་བར་འཁོར་དུ་བྱུང་སྟེ་དེར་རྣམ་གཞག་རྒྱ་ཆེན་པོ་མཛད། བཀའ་རྒྱས་འབྲིང་བསྡུས་གསུམ་ཕུལ་བས། སློབ་དཔོན་ན་རེ། ཆོས་དབུ་ནས་བསྐྱར་ལ་བཤད་གསུངས་པས། མི་འཚལ་བྱས་ཏེ། སློབ་དཔོན་གྱི་གསུང་ལ་མ་བརྟེན་པར་དབུ་ནས་གཅིག་བཙུགས།
གཞན་དོན་ནས་གཅིག་བཙུགས་ཏེ་ཉིན་རེ་ལ་ཆོས་ཐུན་གཉིས་གཉིས་བཤད་པས་ཟླ་བ་གཅིག་ལ་རྣམ་ངེས་ཚར་གཅིག་ཐུགས་ལ་གསུངས་པས་གྲལ་ལ་ཡོད་པ་ཐམས་ཅད་ངོ་མཚར་དུ་འཛིན་པ་བྱུང༌།
དེ་ནས་སློབ་དཔོན་དེ་ཉིད་ལས་ཕྱིས་དབུ་མ་རིག་ཚོགས་ཀྱང་གསན། དེ་ནས་ས་སྐྱར་བྱོན་ནས་གསེར་དང་འབུལ་བ་མང་པོ་རྐྱང་འདུལ་དུ་མར་ལ་སྐྱེལ་དུ་བྱོན་པའི་ལམ་ཁ་ཆུ་མིག་རིང་མོར་བླ་མ་ཁ་ཆེ་པཎ་ཆེན་དང་མཇལ།
ཚད་མ་ཆོས་མཆོག་གསུངས་པའི་འཕྲོ་ལ་སླེབས། དེར་བོད་དཔེ་བཀྲམ་ནས་གསན་པས། བླ་མའི་ཞལ་ནས། བོད་དཔེ་བཀྲམ་པས་ཅི་ལ་ཕན་གསུངས་པ་ལ། བདག་རང་ལ་ཕན་པར་གདའ་བྱས་ཏེ་བོད་དཔེ་ལ་རྒྱ་སྐད་དུ་བསྒྱུར་ཏེ་བཀླགས་པས་ཤིན་ཏུ་མཉེས་སྐད།
དེ་དུས་པཎ་ཆེན་གྱི་སློབ་མ་དཱ་ན་ཤཱི་ལ་ལ་སྒྲ་ཚད་དང༌། བལ་པོ་སཾ་གྷ་ཤྲཱི་ལ་སྒྲ་ཚད། སྡེབ་སྦྱོར། སྙན་དངགས། བཞི་བརྒྱ་པ། མངོན་རྟོགས་རྒྱན།
དབང་མདོར་བསྟན་རྣམས་གསན་ནོ། །དེར་ཆོས་རྗེའི་ཞལ་ནས་ང་བསོད་ནམས་ཆེ་སྟེ་རྒྱ་གར་ཤར་ནུབ་ན་སཾ་གྷ་ཤྲཱི་སྒྲ་མཁས་པར་འདུག་སྟེ་རྩོལ་མེད་དུུ་ངའི་གམ་དུ་བྱུང་གསུངས། དེ་ནས་རྐྱང་འདུལ་དུ་འབུལ་བ་བསྐྱལ་ནས་ཡར་བྱོན་ཙ་ན་པཎ་ཆེན་དབུས་སུ་གཤེགས་ཏེ།
དེའི་བར་མ་སུ་ག་ཏ་ཤྲཱི་ས་སྐྱར་སྤྱན་དྲངས་ནས་ལོ་གཉིས་སུ་སྒྲ་ཚད། སྙན་ངགས། སྡེབ་སྦྱོར། མངོན་བརྗོད། ཟློས་གར། ཕྱི་རོལ་པའི་རྟོག་གེའི་བསྟན་བཅོས་འགའ་ཞིག་

གསན་ཅིང༌། རྣལ་འབྱོར་གྱི་རྒྱུད་བོད་དུ་མ་འགྱུར་བ་གསུམ་གསན་ནས་བསྒྱུར་ཞིང༌། གཞན་ཡང་སྔགས་ཀྱི་ཕྲེང་བ་མང་དུ་གསན། དེ་ནས་པཎ་ཆེན་ཡར་བྱོན་ནས་ཉུང་ཆུང་དུ་བཞུགས་པའི་དུས་སུ། རྗེ་པ་ལ་རབ་ཏུ་བྱུང་བར་ཞུས་པས་གནང་སྟེ།
དགུང་ལོ་ཉི་ཤུ་རྩ་བདུན་པ་ལ་པཎ་ཆེན་གྱིས་མཁན་པོ། སྤྱི་བོ་ལྷས་པས་ལས་ཀྱི་སློབ་དཔོན། ཞུ་དོན་མོ་རི་པས་གསང་སྟེ་མཛད་ནས་དགེ་སློང་གི་དགེ་འདུན་དང་བཅས་པ་ལས་རབ་ཏུ་བྱུང་ཞིང་བསྙེན་པ་རྫོགས་པར་མཛད།
སྤྱད་བྱ་དང་བསྲུང་སྡོམ་ལ་བརྩོན་འགྲུས་གྱིས་ཤིག་གསུངས་ནས། ཇོ་གདན་ཤིན་ཏུ་ཐུབ་ཞིག་ཆོས་རྗེ་པའི་རྩར་བཞག་ནས་འཕྲལ་གྱི་སྤྱོད་པ་ལ་སྐྱོན་གཏོང་གིན་པ་ཞིག་བྱུང་སྐད་དོ།
།དེ་ནས་བཟུང་སྟེ་མཁན་པོ་དེ་ཉིད་ལ་ཚད་མ་རྣམ་འགྲེལ། རིག་ཐིག །རྒྱུད་གཞན། གྲུབ་པ་རྒྱན། ཆོས་མཆོག །སེལ་བ་བརྟག་པ་ལ་སོགས་པ་ཕྲན་དང་བཅས་པ་གསན། ཤེར་ཕྱིན་ལ་བདུན་བརྒྱ་པ་ཕྱོགས་གླང་གི་དོན་བསྡུས།
མངོན་རྟོགས་རྒྱན་རྩ་རྐྱང་གི་བཤད་པ་ལ་སོགས་པ་གསན། མངོན་པ་ལ་ཐེག་བསྡུས། རྣམ་བཤད་རིག་པ། ཉི་ཤུ་པ་དང༌། སུམ་ཅུ་པ་ལ་སོགས་པ་གསན་ཅིང་ཐུགས་སུ་ཆུད་པར་མཛད་དོ།
།དེ་ནས་རྩེགས་པ་དབང་ཕྱུག་སེང་གེ་ལ་དབུ་ཚད་དང་བྱམས་ཆོས་རྣམས་ལེགས་པར་གཏུགས་ཤིང༌། ཞུ་ཧུལ་ལའང་རིགས་ཚོགས་དང་རང་རྒྱུད་ཅི་རིགས་པར་གསན། འདུལ་བ་ལ་སོ་ཐར་མདོ་རྩ་འོད་ལྡན་ལ་སོགས་པ་དང༌།
གསང་སྔགས་ལ་དུས་འཁོར་རྒྱུད་འགྲེལ་ཆ་ལག་དང་བཅས་པ། གསང་འདུས་འཕགས་པ་དང༌། ཡེ་ཤེས་ཞབས་སྐོར་གཉིས། བདེ་མཆོག་རྣམས་དབང་འགྲེལ་པ་མན་ངག་དང་བཅས་པ་ཅི་རིགས་པར་གསན། དེའི་

རྗེས་སུ་སྤྱི་བོ་ལྷས་པ་ལ་བརྒྱད་སྟོང་པ་རྩ་འགྲེལ། ཉི་ཁྲི་འགྲེལ་ཆེན། མངོན་པ་ཀུན་ལས་བཏུས། བཀའ་གདམས་གདམས་ངག་གི་སྐོར། གསང་འདུས་རིམ་ལྔ། ནཱ་རོ་ཆོས་དྲུག །དབུ་མ་ཆེན་པོ། བྱ་སྤྱོད། གཅོད།
ཞི་བྱེད། རྫོགས་ཆེན་ལ་སོགས་པ་མང་དུ་གསན་ཏེ། མདོར་ན་རིག་པའི་གནས་ལྔ་མཐར་སོན་པས་ཡོངས་སུ་རྫོགས་པའི་པཎྜི་ཏ་ཆེན་པོར་གྱུར་པ་ཡིན་ནོ། །མངོན་པར་རྟོགས་པའི་ཡོན་ཏན་ཡང༌། མནལ་ལམ་དུ་གཞན་ལས་ཆོས་ཀྱི་སྒོ་མང་པོ་གསན་པ་དང༌།
སྤྱན་རས་གཟིགས་དང༌། སྒྲོལ་མ་དང༌། འཇམ་དབྱངས་དང༌། མི་གཡོ་མགོན་པོ་ལ་སོགས་པ་མངོན་སུམ་དུ་གཟིགས་ཤིང་དབུགས་ཕྱུང་ནས་ཆོས་ཀྱི་སྒོ་དུ་མ་བསྟན་པ་ལ་བརྟེན་ནས་ཏིང་ངེ་འཛིན་གྱི་ཡོན་ཏན་གྱི་ཆོས་དུ་མ་བརྙེས་པར་གྱུར་ཏོ།
།དེ་བཞིན་དུ་བསྙུང་བའི་དུས་ནའང་འཇམ་དབྱངས་དང༌། ཀླུ་སྒྲུབ་དང༌། ཞི་བ་ལྷ་ལ་སོགས་པ་རྣམས་ཀྱི་བསྙུན་གསོས་མཛད་པའི་སྣང་བ་བྱུང་བ་དང༌།
བོ་དོང་རིན་པོ་ཆེ་ལ་སོགས་པ་དག་པའི་གདུལ་བྱ་འགའ་ཞིག་འཇམ་དབྱངས་དང་དབྱེར་མེད་པར་མཐོང་ཞིང་ངེས་པ་རྙེད་ལ། གཞན་ཡང་གསང་བའི་གནས་པ་ལྟར་མི་མངོན་པ་དང༌། དབུའི་གཙུག་ཏོར་གསལ་པོར་འཕགས་པ་དང༌།
སྨིན་མཚམས་ཀྱི་མཛོད་སྤུ་དུང་ལྟར་གཡས་སུ་འཁྱིལ་བ་ལ་སོགས་པ་ཡོན་ཏན་དུ་མ་དང་ལྡན་ནོ། །མངོན་ཤེས་ཀྱང་མངའ་སྟེ་བྱང་ངོས་འབྱོན་པའི་དུས་སུ་ཤིང་མོ་སྦྲུལ་གྱི་ལོ་སྟོན་ཟླ་འབྲིང་པོ་ཤར་བ་དང་ཕྱགས་ཕེབ་ནས་བགྲང་བའི་ལོ་གཅིག་གི་གོང༌།
ལྕགས་ཕོ་ཁྱིའི་སྟོན་ཟླ་ཐ་ཆུང་ཤར་བ་ན་དྲུང་ན་འདུག་པ་འགའ་ཞིག་ལ་ལྕགས་ཕག་ལ་ཞིང་གཞན་དུ་གཤེགས་གསུང་བ་ཐོག་ཏུ་ཕེབ་པས་སོ། །མཛད་པ་ཕྲིན་ལས་ལའང་འཆད་པའི་ཚེ་རྣམ་བཤད་རིགས་

པ་ལས་འབྱུང་བ་ལྟར་དགོས་བསྡུས། ཚིག་དོན་མཚམས་སྦྱར། བརྒལ་ལན་གྱི་སྒོ་ནས་གཞུང་མཐའ་དག་ལེགས་པར་གཏན་ལ་འབེབས་ཤིང༌། དྲིས་པའི་ཚེ་སྤོབས་པ་ཐོགས་པ་མེད་པ་སྐབས་སུ་བབས་པའི་ལན་ཆོས་དང་མཐུན་པར་འདེབས་ལ།
རིག་པའི་གནས་ལྔ་གང་འཆད་ཀྱང་མཁས་པ་རྣམས་ཀྱི་ཡིད་འཕྲོག་པར་མཛད་པ་དང༌། མི་མ་ཡིན་པ་དག་གི་ཐེ་ཚོམ་གྱི་དྲྭ་བའང་གཅོད་པར་མཛད་པ་ཡིན་ནོ། །དེའང་ཆོས་རྗེ་པ་བསམ་ཡས་སུ་བྱོན་པ་དང༌།
བཙད་པོས་ཆོས་འཁོར་ལ་སྤྱན་དྲངས་ནས་ལམ་འབྲས་ཨ་ཐོར་ཐོན། རྒྱུད་ཀྱིའང་བརྟག་པ་ཕྱི་མའི་ལེའུ་ལྔ་པ་ཐོན་ཙམ་ན་སྲིན་པོ་རི་པ་དང༌། ཡོན་མཆོད་ཀྱི་འབྲེལ་ཟབ་པར་ཡོད་པས་བཙུན་སྟོན་གྱི་གྲལ་མགོ་ལ་གདན་འདྲེན་དུ་བྱུང༌།
སྤྱིར་ཡང་དབུས་ན་དགེ་བཤེས་ཆེ་བ་རེ་སྤྱན་འདྲེན། འབུལ་བ་ཚོའང་དེ་ལ་བྱེད། དེས་ཀྱང་ཐབ་ཀ་བྱེད་དགོས་ཟེར། དེར་གཞུང་ལྷག་མཚོ་བཀླགས། དེ་ནས་ཆོས་དང༌། གྲོས་དང༌། བྱིན་རླབས་ཞུ་བ་མང་པོ་བྱུང༌།
དེར་གོ་བ་ཆེ་ཤོས་ཤིག་ན་རེ། འོ་ཅག་གི་ཞུ་དོན་ལ་ཚར་བ་མི་འོང༌། ད་ལྟ་རང་བཞུད་པ་ཡིན། སྐུ་ཁམས་ལྡོག །འདེང་ཟེར་སོང༌། དེར་ཉེ་གནས་ཀྱིས་ཕྱི་ནས་སྒོ་ལྕག་བཅུག་སྟེ་ཙོག་གེ་བ་ཞིག་ལ་མནལ་ལོག་པས།
མནལ་ལམ་དུ་མི་སྐྱ་བཤར་ཚན་ཞིག་བྱུང་ནས་ཕྱག་མཚལ། ཕྱག་རྟེན་ཕུལ་ནས། གྲལ་མགོ་མ་ན་རེ། ཆོས་རྗེ་པ། སྐྱེ་རྒ་ན་འཆིའི་ཆུ་བོ་ཆེན་པོ་བཞི་པོ་འདིས་སེམས་ཅན་ཐམས་ཅད་སྡུག་བསྔལ་བར་མི་གདའ་ཡེ་ཟེར།
དེ་དེ་བཞིན་དུ་འདུག་གསུངས་པས། འོ་ན་འདི་ལ་ཕན་པའི་གསོལ་འདེབས་འདྲ་མི་བདོག་གི་ཟེར་བས། འོ་ན་འདི་བཞིན་གསོལ་བ་ཐོབ་གསུངས་ཏེ། སྐྱེ་བ་སྐྱེ་བ་མེད་པའི་ཚུལ་རྟོགས་ཀྱང༌།
།ད་དུང་སྐྱེ་བའི་གཟེབ་

ལས་བདག་མ་གྲོལ། །སྐྱེ་བ་ཀུན་ཏུ་སྐྱེ་བར་སྐྱེ་འགྱུར་བའི། །སྐྱེ་ངན་བདག་གིས་སྐྱེ་བའི་སྐྱབས་མཛོད་ཅིག །གྱིས་ལ་གསོལ་བ་ཐོབ་གསུངས་པས། འོ་ན་རྒ་བ་ལ་སོགས་པ་ལའང་དེ་བཞིན་སྦྱར་བས་མཆི་བར་མི་གདའ་ཡེ་ཟེར།
འོ་ན་གོ་འདུག་བསམ་སྟེ། དེ་བཞིན་དུ་ཡོང་བར་འདུག་གསུངས་པས། ཕྱག་རེ་བཙལ་ནས་ཐུགས་ལ་བཏགས་ཟེར་སོང་བ་རྨིས་ཏེ། མནལ་སད་དེ་བསམས་པས་དེ་བཞིན་འོང་བར་འདུག་གསུང་སྐད་དོ། །རྩོད་པའང་རང་གཞན་གྱི་གཞུང་ལུགས་ལ་མཁས་པས་ཚིག་ཟུར་ཕྱིན་པ་དང༌།
མི་འཇིགས་པ་དང༌། བརྟན་པ་དང༌། མཐུན་པར་བྱེད་པ་སྟེ་སྨྲ་བའི་རྒྱན་བཞི་དང་ལྡན་པས་གཏམ་གྱི་ཉེས་པ་མཐའ་དག་སྤངས་ཏེ་རང་ཕྱོགས་སྒྲུབ་པ་དང༌།
གཞན་ཕྱོགས་ལེགས་པར་སུན་འབྱིན་པའི་སྒོ་ནས་ཕས་རྒོལ་གྱི་ལོག་པར་རྟོག་པ་རྣམས་བསལ་ཏེ་ཕྱིན་ཅི་མ་ལོག་པའི་གྲུབ་མཐའ་ལ་བློ་ཁྲིད་པར་མཛད་པས། རིག་པའི་གནས་ལྔ་ལ་ཆེས་ཆེར་མཁས་པར་རློམ་པ་དག་གིས་ཀྱང་སྤོབས་པ་ཡོངས་སུ་གཏུགས་པར་མཛད་པ་ཞིག་སྟེ།
དེའང་ཆོས་རྗེ་པས་མཛད་པའི། ཤེས་བྱ་ཐམས་ཅད་གཟིགས་པའི་སྤྱན་ཡངས་སོགས་སློབ་མ་ཞིག་གིས་རྒྱ་གར་དུ་བསྒྲགས་པས། དེའང་ཆོས་རྗེ་ཉིད་སྐྱིད་གྲོང་ན་བཞུགས་པའི་ཚེ།
དབང་ཕྱུག་དང་ཚངས་པ་ལ་ལྷར་བྱེད་པའི་དྲང་སྲོང་རྒྱས་པ་དང༌། སེར་སྐྱ་དང༌། གཟེགས་ཟན་ལ་སོགས་པའི་རྗེས་སུ་འབྲང་བའི། འཕྲོག་བྱེད་དགའ་བོ་ལ་སོགས་པ་ཕྱི་རོལ་པའི་སྟོན་པ་དྲུག་གིས་ཁོ་བོ་ཅག་ཁ་བ་ཅན་གྱི་ལྗོངས་སུ་སོང་ལ།
དེ་ན་གནས་པའི་སྐྱེ་བོ་གོའུ་ཏ་མའི་དགེ་སྦྱོང་དུ་ཁས་འཆེ་བ་བུད་མེད་ཀྱི་བརྟུལ་ཞུགས་འཛིན་ཅིང་ལྟ་བ་དང་སྤྱོད་པ་ངན་པ་ལ་ཞེན་པ་དེ་དག་བཟློག་པར་བྱའོ་ཞེས་དམ་བཅས་པ་དེ་

དག་དེར་ལྷགས་ནས་སངས་རྒྱས་པའི་རྟེན་དང་ཆོས་རྗེ་ཉིད་ལ་ཕྱག་མི་འཚལ་བར། བདེ་ལེགས་དང་བསྔགས་པར་འོས་པའི་ཚིགས་བཅད་རེ་རེ་ཙམ་བཏོན་ནས། གྲལ་ལ་འཁོད་པ་ན་འདི་སྐད་སྨྲ་སྟེ། ངེད་ཀྱི་རིགས་ཐམས་ཅད་ཀྱིས་བླ་མ་ཚངས་པ་ནས་བརྩམས་ཏེ་དེང་སང་གི་བར་དུ་གཽ་ཏ་མའི་བསྟན་པ་ལ་མི་ལྟོས།
དཀོན་མཆོག་གསུམ་ལ་སྐྱབས་སུ་འགྲོ་མ་མྱོངས་པས་དྲང་སོང་གི་རིགས་རྣམ་པར་དག་པ་ཁོ་བོ་ཅག་ཡིན་ཞེས་སྨྲ་བར་བྱེད་དོ།
།དེ་དུས་ཆོས་རྗེས་པས་གསུངས་པ་ནི། ཚངས་པ་དེ་ནི་སྟོན་པ་ལ་གུས་པ་ཡིན་ན་འོན་ཀྱང་དེ་གཏི་མུག་ཆེ་བས་གཉིད་ཀྱིས་ནོན་པ་མིན་ནམ། ཇི་སྐད་དུ། རབ་མཆོག་ལག་པ་བཞི་པ་བཅུ་དྲུག་ཕྱེད་ཕྱེད་ཕྱོགས་ཀྱི་གདོང་པ་ཅན།
།བཟླས་དང་ངེས་པའི་ཆོ་ག་ཤེས་ཤིང་ངེས་བརྗོད་རིག་བྱེད་འདོན་པ་པོ། །དྲི་མ་མེད་པའི་པདྨའི་སྐྱེ་གནས་ཚངས་པ་དེ་ཡང་གཉིད་ལོག་གྱུར། །ཅེས་དང༌། ཁོ་བོའི་སྟོན་པ་སྟོབས་བཅུ་མངའ་བ་དེ་ནི་རྟག་ཏུ་རབ་ཏུ་སྔ་བ་ཉིད་དུ་ནམ་ལངས་པའོ།
།ཞེས་རབ་ཏུ་སྔ་བར་ནམ་ལངས་པའི་བསྟོད་པ་ལས་འབྱུང་བའི་ཚིག་དོན་གསུངས་པ་དང༌། དེ་དག་མ་རངས་ནས་རྩོད་པའི་གཏམ་རྒྱ་ཆེར་བྱེད་པའི་སྐབས་དེ་ཉིད་དུ།
རྒོལ་བ་དེ་དག་རེ་རེ་ནས་སུན་ཕྱུང་བས། མི་སྨྲ་བའི་བརྟུལ་ཞུགས་ལ་བཀོད་པས་ཁེངས་པ་དྲུང་ནས་ཕྱུང་སྟེ་ལྟ་བ་ངན་པའི་སེམས་ཀྱི་དྲི་མ་བསལ་ནས་བསྟན་པ་ལ་རབ་ཏུ་བྱུང་སྟེ་སླར་རྒྱ་གར་དུ་ལོག་པས་རྒྱ་གར་ཤར་ནུབ་ཀུན་ལ་ཆོས་ཀྱི་རྗེ་ལ་སྨྲ་བའི་ཁྱུ་མཆོག་ཏུ་གྲགས་སོ།
།རྩོམ་པ་ལ་སྒྲའི་ཕྱོགས་ལ་ཤེས་རབ་འཕྲོ་བ་དང༌། སྒྲ་ལ་འཇུག་པ། ཚད་མ་ལ་རིགས་གཏེར་རྩ་འགྲེལ། སྡེབ་སྦྱོར་ལ་སྡེབ་སྦྱོར་སྣ་ཚོགས་མེ་ཏོག་ཆུན་པོ།
སྙན་ངགས་ལ་མཁས་པའི་ཁ་རྒྱན་དང༌། བདེ་

བར་གཤེགས་པའི་ཐུགས་རྗེ་ལ་བསྐུལ་བ། ཟློས་གར་ལ་རབ་དགའི་འཇུག་པ་དང༌། རོལ་མོའི་བསྟན་བཅོས། མངོན་བརྗོད་ལ་ཚིག་གི་གཏེར། བཟོ་རིག་པ་ལ་སྐུ་གཟུགས་ཀྱི་བསྟན་བཅོས་དང༌། ས་བརྟག་པའི་རབ་དབྱེ། གསོ་བ་རིག་པ་ལ་ཡན་ལག་བརྒྱད་པའི་དོན་བསྡུས།
ཐེག་པ་ཐུན་མོང་ལ་གྲུབ་མཐའ་རྣམ་འབྱེད། ཐུབ་པ་དགོངས་གསལ། སྡོམ་གསུམ་རབ་དབྱེ་ལ་སོགས་པ། ཐུན་མོང་མ་ཡིན་པ་ལ་ཁྲིད་ཀྱི་དཀར་ཆག །རྟེན་འབྲེལ་ལྔའི་ཡི་གེ་ལ་སོགས་པ་དུ་མ་དང༌།
གཞུང་ལུགས་སྤྱི་ལ་མཁོ་བའི་མཁས་པ་འཇུག་པའི་སྒོ་དང༌། ལུགས་ཀྱི་བསྟན་བཅོས་ལེགས་བཤད་ལ་སོགས་པ་སྟེ། མདོར་ན་བསྟན་བཅོས་དྲི་མ་མེད་པ་དུ་མ་མཛད་དོ། །གཞན་ཡང་རྗེ་བཙུན་པས་དུས་ཕྱིས་བྱང་ཕྱོགས་ནས་སྐད་རིགས་མི་གཅིག་པ་ཞྭ་ཁྲ་འཕུར་བ་འདྲ་བ་གྱོན་པ།
ལྷྭམ་ཕག་གི་སྣ་འདྲ་བ་བྱས་པས་ཁྱེད་གདན་འདྲེན་དུ་འོང་བ་ཡིན། དེ་དུས་ཐེ་ཚོམ་མ་བྱེད་པར་སོང༌། སངས་རྒྱས་ཀྱི་བསྟན་པ་ལ་ཕན་པ་རྒྱ་ཆེན་པོ་འབྱུང་ཞེས་ལུང་བསྟན་པ་ལྟར།
རྒྱལ་བུ་གོ་དན་གྱིས་གདན་དྲངས་ནས་དགུང་ལོ་རེ་གསུམ་པ་ལ་ས་སྐྱ་ནས་གདན་བཏེག་ནས་ལམ་ན་ཡོད་པའི་སྐལ་ལྡན་རྣམས་ལ་དབང་བྱིན་རླབས།
རྒྱུད་མན་ངག་ལ་སོགས་པ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཞིང་བྱོན། དེའི་དབང་གིས་ལོ་གསུམ་བར་ལ་ལམ་དུ་འགོར་ནས། རེ་ལྔ་པ་ལ་རྒྱལ་བུ་དང་མཇལ་ཏེ་ཆོས་ཀྱི་གསུང་གླེང་མང་པོ་མཛད། ཅུང་ཟད་མ་གོ་བ་རྣམས་ཡུ་གུར་གྱི་མཁས་པ་རྣམས་ཀྱིས་མཚམས་སྦྱོར་ནས་ཆོས་སྒོར་བཅུག་པས།
རྒྱལ་བུའང་མཉེས་ནས་དབང་བྱིན་རླབས་མན་ངག་མང་དུ་ཞུས། མཆོད་གནས་རྣམས་ཀྱི་ཕུད་དུ་བཀུར། དེ་ནས་བཟུང་སྟེ་སྐད་རིགས་མི་

གཅིག་པའི་གདུལ་བྱ་ཆོས་ལ་མི་དད་པ་རྣམས་དད་པར་བྱས། དད་པ་རྣམས་ཐེག་ཆེན་གྱི་ཆོས་ལ་བཙུད་དེ། མདོར་ན་གདུལ་བྱ་དཔག་ཏུ་མེད་པ་སྨིན་ཅིང་གྲོལ་བར་མཛད་པས་བསྟན་པ་དར་རྒྱས་ཕུལ་དུ་ཕྱིན་པར་མཛད་དོ།
།དེ་ནས་ལྕགས་ཕག་གི་ལོ་ཐ་སྐར་ཟླ་བ་ལ་ས་གཡོས་ཆེན་པོ་བྱུང་བ། ཅིའི་ལྟས་ཡིན་ཞུས་པས། ཁོ་བོ་ཞིང་གཞན་དུ་འགྲོ་བའི་ལྟས་ཡིན་གསུངས། དེ་ནས་བཟུང་ནས་སྐུ་མ་ཡོལ་བར་དུ་ངོ་མཚར་བའི་ལྟས་བསམ་གྱིས་མི་ཁྱབ་པ་བྱུང་སྟེ།
དེའང་ཟླ་བ་དེའི་ཉི་ཤུ་དགུའི་ནམ་ཕྱེད་ན་དེ་བཞིན་གཤེགས་པ་སྒྲ་དབྱངས་མི་ཟད་པར་སྒྲོགས་པའི་རྒྱལ་པོ་དང༌། ཐོ་རངས་སྤྱན་རས་གཟིགས་མངོན་སུམ་དུ་ཞལ་གཟིགས། དེ་ནས་སྨིན་དྲུག་ཟླ་བའི་བཅུ་གསུམ་གྱི་ཉིན་པར་གཟིམས་ཁང་གི་ཕྱི་ན་འདུག་པའི་ཚེ་ལྷ་རྗེ་བི་ཇི་དྲུང་ན་འདུག་པ་ལ་མཁའ་ལ་ཅི་འདུག་གསུངས།
ཅིའང་མི་གདའ་ཞུས་པས་ཐུབ་པ་ཉན་ཐོས་བརྒྱད་ཀྱིས་བསྐོར་བ་བཞུག་འདུག་གསུངས།
བཅུ་བཞི་པ་ལ་གཟིམས་ཁང་རང་དུ་བཞུགས་པའི་ཚེ་སྤྲིན་གསེབ་ན་ཀྱེ་རྡོ་རྗེའི་དཀྱིལ་འཁོར་གཟིགས། བཅོ་ལྔ་པ་ལ་གཟིམས་ཁང་གི་ཕྱི་ན་བཞུགས་པའི་ཚེ་རྗེ་བཙུན་འཇམ་དབྱངས་ལན་གསུམ་དང༌།
སྐུ་འཆགས་པའི་ཚེ་སྒྲོལ་མ་གཟིགས། དེ་ནས་དེའི་མར་ངོ་ལ་བབས་པའི་ཚེ་གཟིམས་མལ་ནས་བཞེངས་ནས་བི་ཇི་ལ་རོལ་མོའི་སྒྲ་ཐོས་པའམ། ཏིང་ངེ་འཛིན་སྐྱེས་པའམ། མཐོང་སྣང་ལ་སོགས་པ་ཅི་བྱུང་གསུངས།
གཞན་མ་བྱུང༌། རོལ་མོའི་སྒྲ་ཐོས་ཞེས་ཞུས་པས་སྡིག་ཤས་ཆུང་བ་ཡིན། བདེ་མཆོག་ལ་སོགས་པའི་དཀྱིལ་འཁོར་མང་པོ་འདུག་གསུངས། དེའི་ཕྱིར་ནུབ་ཐོ་རངས་ཀྱི་ཆ་ལ་རྗེ་བཙུན་པ། བིརྺ་པ། ནག་པོ་པ་གསུམ་མངོན་སུམ་དུ་བྱོན་

ནས་ཁྱོད་སྐྱེ་བ་ཐོག་མ་མེད་པ་ནས་ལམ་ལ་སྦྱངས་ཤིང༌། ཁྱད་པར་དུ་སྐྱེ་བ་ཉི་ཤུ་རྩ་ལྔར་མི་ནས་མིར་གྱུར་ཏེ་འཇམ་པའི་དབྱངས་ཀྱིས་རྗེས་སུ་བཟུང་བས་རིག་པའི་གནས་ལྔ་ལ་སྦྱངས་པ་ཡིན་ནོ། །ཚེ་འདི་ཉིད་ཀྱི་འོག་ཏུ་ཤར་ཕྱོགས་སུ་འཇིག་རྟེན་གྱི་ཁམས་དུ་མ་བརྒལ་བའི་ཕ་རོལ་ཏུ་མཁའ་ལ་གནས་པའི་རིག་པ་འཛིན་པར་གྱུར་ནས་དེ་བཞིན་གཤེགས་པ་དུ་མ་མཉེས་པར་བྱས་ནས།
སངས་རྒྱས་ཀྱི་ཞིང་ཡོངས་སུ་དག་པ་དང༌།
སེམས་ཅན་ཡོངས་སུ་སྨིན་པར་བྱས་ནས་ས་དང་ལམ་རྣམས་ཕལ་ཆེར་བགྲོད་དེ། སྐྱེ་བ་གསུམ་པ་ལ་འཛམ་བུའི་གླིང་འདི་ཉིད་ཀྱི་ཤར་ཕྱོགས་ཀྱི་ལྷོ་ལ་ཉེ་བའི་རྒྱ་གར་མུ་མུ་ནི་ཞེས་བྱ་བར་རྒྱལ་པོ་ཉི་མའི་སྟོབས་འཕེལ་ཞེས་བྱ་བའི་བུར་གྱུར་ནས་བདེ་བར་གཤེགས་པའི་བསྟན་པ་རྒྱས་པར་བྱས་ནས།
སྐྱེ་བ་བཞི་པ་ལ་མངོན་པར་དགའ་བ་ཞེས་བྱ་བའི་ཞིང་ཁམས་སུ་དྲི་མ་མེད་པའི་དཔལ་ཞེས་བྱ་བར་སངས་རྒྱ་བར་ལུང་བསྟན་ཅིང་དབུགས་དབྱུང་བར་མཛད་དོ།
།དེ་ལྟ་བུའི་བླ་མ་དེ་དགུང་ལོ་བདུན་ཅུ་བཞེས་པའི་ལྕགས་མོ་ཕག་གི་ལོ་སྨལ་པོ་ཟླ་བའི་ཚེས་བཅུ་བཞིའི་དུས་སུ་ལྷ་དང༌། རིག་པ་འཛིན་པ་དང༌། དཔའ་བོ་དང༌།
མཁའ་འགྲོའི་བསུ་བ་དང༌། ངོ་མཚར་བའི་ལྟས་དཔག་ཏུ་མེད་པ་དང་བཅས་ཏེ་གཤེགས་པར་གྱུར་ཏོ།།༈ དེ་ཉིད་ལ་སློབ་མའི་མཆོག་ཇི་ལྟ་བུ་བྱུང་ན། སྤྱིར་བསམ་གྱིས་མི་ཁྱབ་ཀྱང༌། བཤད་བཀའ་འཛིན་པའི་གཙོ་བོར་གྱུར་པ་འུ་ཡུག་པ་རིག་པའི་སེང་གེ་དང༌།
ཁང་གཉན་ཞང་གསུམ་དུ་གྲགས་པ་རྣམས་ཏེ། འདི་དག་ཀྱང་སྐྱེས་ཐོབ་ཀྱི་ཤེས་རབ་ཆེ་ཞིང་ཚུལ་ཁྲིམས་ཀྱིས་རྒྱུད་ཕྱུག་ལ། མང་དུ་ཐོས་པའི་བློ་གྲོས་ཀྱིས་ལུས་མཛེས་པར་བྱས་པ་སྟེ།
མཁས་པའི་བྱ་བ་

གསུམ་གྱིས་བསྟན་པ་ལ་བྱ་བ་མཛད་པ་ཡིན་ནོ།།མན་ངག་གི་བརྒྱུད་པ་འཛིན་པ་ནི། དམར་ཆོས་རྒྱལ་དང༌། ལྷོ་པ་ཀུན་མཁྱེན་རིན་ཆེན་དཔལ་ལ་སོགས་པ་ཡིན་ཏེ། སྔ་མས་ནི། ཆོས་རྗེ་པའི་གསུང་ལ་ནན་ཏན་གཙོ་བོར་མཛད་ནས་རྡོ་རྗེའི་ཚིག་རྐང་ལ་འགྲེལ་པའང་མཛད་ཅིང༌།
ཕྱི་མས་ནི། ཁྲིད་ཀྱི་གསུང་ཐོ་ཞུ་བའི་ཆེད་དུ་བྱང་ངོས་སུ་རྐང་འགྲོས་ཀྱིས་འབྱོན་པ་ལ་སོགས་མན་ངག་གི་ཆེད་དུ་དཀའ་བ་དུ་མ་མཛད་ཅེས་ཐོས་སོ།།རྟོགས་པའི་བརྒྱུད་འཛིན་ནི།
གཙོ་བོར་ཚོགས་སྒོམ་ཀུན་དགའ་དཔལ་དང༌། གྲུབ་ཐོབ་ཡོན་ཏན་དཔལ་གཉིས་ཏེ།དང་པོས་ཆོས་རྗེ་པ་ལོ་བཅུ་གསུམ་བསྟེན་ནས་ཆོས་རྗེ་ལ་བཞུགས་པའི་སྔགས་མཚན་ཉིད་ཀུན་དང༌།
ཁྱད་པར་དུ་གསུང་ངག་ལ་ནན་ཏན་མཛད་དེ་རླུང་བསྒོམས་པས་རྒྱུ་བ་གསལ་བ་རྣམ་པ་ངེས་པ་ལ་སོགས་པའི་ཡོན་ཏན་མངོན་དུ་གྱུར་ནས་སྒྲུབ་པ་རྩེ་གཅིག་ཏུ་མཛད་དེ་ཚུལ་ཁྲིམས་ཀྱི་དྲི་དང༌། བསམས་ན་ཤེས་པའི་མངོན་ཤེས་ལ་སོགས་པ་ཏིང་ངེ་འཛིན་གྱི་ཡོན་ཏན་མང་པོ་བརྙེས་པ་ཡིན་ནོ།
།ཕྱི་མས་ཀྱང་ཆོས་རྗེ་ཉིད་ལ་དབང་དང་གསུང་ངག་ལ་སོགས་པ་ཆོས་མང་པོ་ཞུས་ཏེ། བསྒོམས་པས་རླུང་གི་ཡོན་ཏན་དང་ཏིང་ངེ་འཛིན་དཔག་ཏུ་མེད་པ་ལ་མངའ་བརྙེས་སྐད་དོ།།༈
གཉིས་པ་བླ་མ་ཆོས་ཀྱི་རྒྱལ་པོའི་རྣམ་ཐར་ནི།ཆོས་ཀྱི་རྗེ་ཉིད་ཀྱི་ཆོས་ལས་སྐྱེས་པའི་སྲས་ལུང་རིག་མན་ངག་དུ་མའི་བརྒྱུད་པ་འཛིན་པ་ནི། འཕགས་པ་བློ་གྲོས་རྒྱལ་མཚན་དཔལ་བཟང་པོ་ཞེས་བགྱི་སྟེ།
དེའི་ཡབ་ནི། ཆོས་རྗེ་པ་མཆེད་གཉིས་ཡོད་པའི་གཅུང་བསོད་ནམས་རྒྱལ་མཚན་ཡིན་ཏེ། དེའང་བླ་མ་རྗེ་པ་དང་ཆོས་རྗེ་པ་ལས་ལུང་རིག་མན་ངག་དུ་མ་གསན་

ཅིང་ཐུགས་སུ་ཆུད་ནས། དགྱེས་རྡོར་དང་ཕུར་པ་ལ་ཐུགས་དམ་དུ་མཛད། ནག་པོ་ཆེན་པོ་ལྕམ་དྲལ་བྲན་དུ་ཁོལ་བ་ཞིག་སྟེ། དེ་ལྟ་བུའི་བླ་མ་དེ་ཤིང་ཕོ་འབྲུག་ལ་འཁྲུངས་ནས་ས་མོ་ཕག་ལོ་དགུང་ལོ་ང་དྲུག་བཞེས་པའི་དུས་སུ་རྒྱལ་གྱི་ཟླ་བའི་ཉི་ཤུ་གཉིས་ལ་དག་པའི་སྣང་བ་མང་པོ་གཟིགས་ཤིང་བླ་མ་དང་ཡི་དམ་དབྱེར་མེད་པའི་དགོངས་པ་མཛད།
ཁྱེད་རྣམས་བླ་མ་འདི་སངས་རྒྱས་དངོས་སུ་འདུག་པས་ཐེ་ཚོམ་མ་བྱེད་པར་མོས་གུས་གྱིས་གསུངས་ཏེ།
ངའང་ལྷོ་ཕྱོགས་ཀྱི་རྒྱུད་དུ་སྤང་རི་ཆེན་པོ་ཞིག་གི་འདབས་སུ་གདུལ་བྱ་འགའ་རེ་ལ་དབང་བསྐུར་ཞིང་སྦས་པའི་རྣལ་འབྱོར་གྱིས་ལམ་ཟབ་མོ་ཉམས་སུ་ལེན་པ་ཞིག་ཏུ་སྐྱེ་བར་འདུག་གསུངས་ནས།
བླ་མ་དང་ཡི་དམ་དབྱེར་མེད་པ་ལ་མོས་གུས་རྩེ་གཅིག་ཏུ་མཛད་དེ་ཐུགས་དམ་གྱི་ངང་ལ་སྐུ་གཤེགས་སོ། །འདི་ལ་སྲས་བཞི་ཡོད་པའི་ཆེ་ཤོས་ནི་བླ་མ་དེ་ཉིད་དེ། འདིའི་རྣམ་ཐར་ལ།
གཞོན་ནུའི་དུས་ན་ཇི་ལྟར་མངའ་བའི་ཡོན་ཏན། ནར་སོན་པ་ན་བསྟན་པ་ཇི་ལྟར་སྐྱོང་བ། སྐུ་ཚེའི་མཐར་ངོ་མཚར་བའི་མཛད་པ་མཛད་ཚུལ། སློབ་མའི་མཆོག་ཇི་ལྟར་བྱུང་བ་དང་བཞིའོ། །དང་པོ་ནི། ཡུམ་གྱི་ལྷུམས་སུ་ཞུགས་པ་དང༌།
བལྟམས་པ་ན་ངོ་མཚར་བའི་ལྟས་བཟང་པོ་དང་བཅས་ཤིང༌། ཆུང་ངུ་ནས་འབྲི་ཀློག་ལ་སོགས་པ་རིག་པའི་གནས་མང་པོ་ལ་འགའ་ཞིག་མ་བསླབས་པར་མཁྱེན། འགའ་ཞིག་དཀའ་ཚེགས་མི་དགོས་པར་མཁྱེན་ལ།
སྔོན་གྱི་གནས་དྲན་པའི་མངོན་ཤེས་ཀྱང་མངའ་སྟེ། འདིའི་སྔ་མའི་སྐྱེ་བ་སྤྱན་རས་གཟིགས་དང་གསུང་གླེང་མཛད་པར་གྲགས་པའི་སེ་སྟོན་རི་པ་ཡིན་པས། དེ་ཡིན་མིན་བརྟག་པའི་ཆེད་དུ་སེ་སྟོན་རི་པའི་སློབ་མ་གཉིས་ཀྱིས་བལྟར་འོངས་པས་བླ་མ་འདི་བྱིས་པའི་ཁྲོད་ན་རྩེ་ཞིང་

བཞུགས་པས་མཁྱེན་ནས། ཁྱེད་འོངས་སམ་གསུངས་པས། ཁོང་གཉིས་པོ་ཁྱེད་ཀྱིས་མཁྱེན་ནམ་ཞུས་པས། ཤེས་ཏེ་ཁྱོད་ནི་ངའི་སློབ་མ་འདི་དང་འདིའོ་ཞེས་གསུངས་པས། དད་ནས་ལུས་ཐམས་ཅད་ཀྱིས་འདུད་པར་གྱུར་ཏོ།
།དེ་ནས་ནམ་ཞིག་ན་ཆོས་རྗེ་པའི་ཕྱག་ཕྱིར་སྐྱིད་གྲོང་དུ་བྱོན་པའི་ཚེ་གླང་རི་པའི་དགེ་འདུན་རྣམས་ཀྱིས་མཇལ་བ་དང༌། བཙུན་པ་བགྲེས་པོ་ཞིག་ལ་ངའི་ཉེ་གནས་བཀྲ་ཤིས་གྲུབ་བྱུང་ཞེས་གསུངས་པས།
དེས་ཀྱང་རང་གི་བླ་མར་ཤེས་ཏེ་ཞབས་ལ་འཇུས་ནས་མཆི་མ་ཕྱུང་ངོ་ཞེས་གྲགས་སོ། །དེའི་སྐུ་ཚེ་སྔ་མར་སྐ་བ་དཔལ་བརྩེགས་ཀྱིའང་སྐྱེ་བར་གྲགས་སོ། །དེ་ནས་དགུང་ལོ་གསུམ་པ་ལ་སྒྲུབ་ཐབས་མཚོ་སྐྱེས་ལ་སོགས་པ་གསུངས་པས་ཀུན་གྱིས་ཡ་མཚན་དུ་འཛིན་ཏོ།
།འདི་ནི་ངེས་པར་འཕགས་པའོ། །ཞེས་ཕྱོགས་ཀུན་ཏུ་གྲགས་པ་སྟེ། དེ་ཕྱིན་ཆད་འཕགས་པ་ཞེས་མཚན་དུ་གྲགས་སོ། །བརྒྱད་པ་ལ་སྐྱེས་རབས་ཐུགས་ལ་གསུངས།
དགུ་པ་ལ་ཆོས་རྗེས་སྔོན་འགྲོའི་ཆོས་འཁོར་མཛད་དུས་ན་བརྟག་གཉིས་གསུང༌། ཚོགས་ཀྱི་གཏམ་བཤད་མཛད་པས་ཐམས་ཅད་ངོ་མཚར་ཏེ་མཁས་པ་ཐམས་ཅད་ཀྱི་ང་རྒྱལ་ཆག་ཅིང་སྙན་པས་ཁྱབ་པར་གྱུར་ཏོ། །བཅུ་པ་ལ་ཆོས་རྗེ་པའི་ཕྱག་ཕྱིར་བྱང་ངོས་སུ་བྱོན་པའི་ལམ་དུ་དབུས་སུ་ཆོས་རྗེ་པས་མཁན་པོ།
ཟུར་ཕུ་པའི་མཁན་པོ་ན་བཟའ་འཕྲེང་གསོལ་གྱིས་སློབ་དཔོན་མཛད་ནས་རབ་ཏུ་བྱུང་སྟེ། སྐྱོར་མོ་ལུང་པའི་མཁན་པོ་ཤེས་རབ་སེང་གེ་ལས་དགེ་ཚུལ་གྱི་བསླབ་བྱ་རྣམས་གསན་ནོ།
།དེ་ནས་བཅུ་བདུན་པ་ལ་ཆོས་རྗེ་པ་ལ་མངའ་བའི་ཡོན་ཏན་ཕལ་ཆེ་བ་ཐམས་ཅད་རྫོགས་པས་ཆོས་རྗེ་པ་ཐུགས་ཤིན་ཏུ་མཉེས་ཏེ། བསྟན་པའི་ཁུར་བཟོད་པར་དགོངས་ནས།

ཆོས་དུང་དང་ལྷུང་བཟེད་ལ་སོགས་པ་གནང༌། སློབ་མའི་ཚོགས་རྣམས་གཏད་ནས། བསྟན་པའི་བྱ་བ་དང༌། སེམས་ཅན་མང་པོའི་དོན་བྱ་བའི་དུས་ལ་བབས་པས། སྔོན་གྱི་དམ་བཅས་དྲན་པར་གྱིས་ཤིག་ཅེས་པའི་སྒོ་ནས་བསྟན་པ་གཏད་དོ།
།གཉིས་པ་ནི། གླང་ལོ་ལ་སེ་ཆེན་གྱིས་གདན་དྲངས་ནས་ཕོ་བྲང་དུ་བྱོན་ཏེ། རྒྱལ་པོས་གཞན་གྱིས་ལན་མ་ཐེབས་པའི་ཐེ་ཚོམ་མང་པོ་དྲིས་པའི་ལན་རྒྱུ་མཚན་དང་བཅས་པ་གསུངས་པས་མཉེས་ཏེ།
རྒྱལ་པོས་ཞུས་པའི་ངོར། རྒྱལ་པོ་ཉིད་ཀྱིས་ཐོག་དྲངས་པའི་མི་ཉི་ཤུ་རྩ་ལྔ་ལ་ཀྱེ་རྡོ་རྗེའི་དབང་བསྐུར་ནས་ཧོར་གྱི་རྒྱལ་ཁམས་སུ་རྡོ་རྗེ་ཐེག་པའི་དབུ་བརྙེས་སོ།'Phags pa's ordinationདེའི་ཕྱི་དེ་ལོ་རྒྱལ་པོས་ལྗང་ཡུལ་དུ་དམག་ལ་ཕྱིན་དུས་བླ་མ་བྱང་ངོས་སུ་བྱོན་ཏེ་ཆོས་རྗེའི་སྐུ་འབུམ་ལ་རབ་གནས་མཛད་ནས་དབུས་གཙང་དུ་བྱོན་ཏེ།
ཆོས་རྗེ་པའི་གསུང་བཞིན་འུ་ཡུག་པ་ལས་བསྙེན་རྫོགས་ཞུ་བ་དང༌།
སྔར་མ་གསན་པའི་ཆོས་མང་དུ་གསན་དགོས་དགོངས་ནས་མདོ་ཁམས་བར་བྱོན་པ་དང༌། འུ་ཡུག་པ་གླང་ལོ་ལ་སྐུ་གཤེགས་ཞེས་ཕྱོགས་ཀྱི་འགྲུལ་ལས་ཐོས་ནས། ཕྱིར་ལོག་སྟེ་རྒྱལ་པོ་ཚུར་བྱོན་པ་དང་ལྷན་ཅིག་རྒྱ་ཡུལ་དུ་བྱོན་ནས།
རྒྱ་ཧོར་གྱི་ས་མཚམས་ཐེ་ལེར་ཞེས་བྱ་བ་ཆུ་བོ་ཆེན་པོའི་འགྲམ་ན་ཡོད་པ་ཞིག་གི་འུར་ཐོར་ཞེས་བྱ་བ། དགུང་ལོ་ཉེར་གཅིག་པ་ཤིང་མོ་ཡོས་ལོ་ཟླ་བ་ལྔ་པའི་ཚེས་བཅུ་བཞིའི་ཉིན་མཁན་པོ་གྲགས་པ་སེང་གེ
།ལས་སློབ་ཇོ་གདན་བྱང་ཐང་བ་བསོད་ནམས་རྒྱལ་མཚན། གསང་སྟོན་པ་ཡར་ཀླུང་པ་བྱང་ཆུབ་རྒྱལ་མཚན། དད་དགེ་བ་ཆོས་རྗེ་པའི་བུ་རྒན་མང་རབ་མཁན་པོ་སྒྲོ་དང༌། གནམ་འཕར་བ་ཚུལ་རིན་ལ་སོགས་པ་ཉི་ཤུའི་དབུས་སུ་བསྙེན་པར་རྫོགས་ནས།
མཁན་པོ་ལས་ཕར་ཕྱིན་འགྲེལ་ཆུང་དང་ཚིག་གསལ་ལ་

སོགས་པ་དང༌། སློབ་དཔོན་ལས་སོ་ཐར་དང༌། མདོ་རྩ་ལ་སོགས་པ་དང༌། གསང་སྟོན་ལས་སྡེ་བདུན་ལ་སོགས་པ་མང་དུ་གསན་ཏེ་མཐར་ཕྱིན་པར་མཛད་དོ། ཉེར་གསུམ་པ་ལ་ལྡོང་སྟོན་གདན་དྲངས་ནས་རྩེ་ལྔར་བྱོན་ཏེ།
གཤིན་རྗེའི་གཤེད། གདན་བཞི། མ་ཧཱ་མཱ་ཡཱ། རྡོར་དབྱིངས། དུས་འཁོར་རྣམས་དབང་རྒྱུད་འགྲེལ་པ་ཆ་ལག་དང་བཅས་པ། མཚན་བརྗོད། གསང་འདུས། གྲུབ་སྙིང་ལ་སོགས་པ་སྔགས་ཀྱི་སྐོར་དང༌། རིགས་ཚོགས། བསྟོད་ཚོགས།
མངོན་པ་ཀུན་ལས་བཏུས་ལ་སོགས་པ་མཚན་ཉིད་ཐེག་པའི་སྐོར་མང་དུ་གསན་ནོ། །དེའི་ཚེ་འཇམ་དབྱངས་ཀྱི་རྣམ་འཕྲུལ་སྔོན་མ་བྱུང་བའི་འོད་ཀྱི་དྲྭ་བས་བསུ་བ་དང༌། མཆོད་པའི་ཁྱད་པར་དུ་མ་ཐམས་ཅད་ཀྱིས་མངོན་དུ་གྱུར་པར་སྣང་ངོ༌།
།གཞན་ཡང་ལོ་དེ་ཉིད་ཀྱི་ཟླ་བ་བཞི་པའི་ཚེས་བཅུ་གསུམ་གྱི་མཚན་མོ་ཆོས་ཀྱི་རྗེ་ས་སྐྱ་པཎྜི་ཏ་གསལ་བར་བྱོན་ནས་ཆོས་ཀྱི་གནད་མང་དུ་གསུང༌། ཁྱོད་འདི་ནི་བཟུང་སྟེ་ལོ་འབུམ་ཕྲག་གཅིག་དང་སྟོང་འདས་པའི་རྗེས་སུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་ལུང་བསྟན་ཅིང༌།
དབུགས་དབྱུང་བའི་ངང་ཉིད་ལས། སྲིད་པར་སྡུག་བསྔལ་དུ་མ་ཡིས། །ཡུན་རིང་དུས་སུ་དུབ་པ་བདག
།ལེགས་པར་གསུངས་པས་དབུགས་ཕྱིན་པ། །ཐུགས་རྗེའི་དབང་ཕྱུག་མཁྱེན་པའི་གཙོ། །ཆོས་ཀྱི་རྗེ་ལ་ཕྱག་མཚལ་ལོ། །ཞེས་བསྟོད་པ་མཛད་ཅེས་གསུངས་སོ། །དེ་ནས་སླར་རྒྱལ་པོའི་ཕོ་བྲང་དུ་བྱོན་ནས་ཆོས་འཁོར་རྒྱ་ཆེན་པོ་བསྐོར་བའི་ཚེ།
ཐ་ཤང་ལ་གྱིན་ཞེས་པའི་རྗེས་སུ་འབྲངས་པའི་ཟིན་ཤིང་གི་རབ་ཏུ་བྱུང་བ་མང་པོ་ཡོད་པས་ལྟ་བ་ངན་པ་ལ་ཞེན་པ་དག་རང་གཞན་ལ་གནོད་པར་འགྱུར་བ་གཟིགས་ནས།
རྒྱལ་པོའི་བཀས་བསྐུལ་ཏེ། ཟིན་ཤིང་གི་སྟོན་པ་རིང་དུ་སྦྱངས་པ་རང་གི་

གཞུང་ལུགས་མཐར་སོན་པ་བཅུ་བདུན་རིགས་པས་ཕམ་པར་མཛད་ནས་རབ་ཏུ་བྱུང་སྟེ་ཡང་དག་པའི་ལྟ་བ་འཛིན་དུ་བཅུག་གོTeachers of 'Phags pa།དེ་ནས་དགུང་ལོ་སུམ་ཅུ་པའི་དུས་གླང་ལོ་ལ་ཡར་བྱོན་ཏེ། གདན་སར་ཕྱགས་ཕེབ་ནས་ཆོས་འཁོར་རྒྱ་ཆེན་བསྐོར་ནས་འགྲོ་བ་མང་པོ་སྨིན་གྲོལ་གྱི་ལམ་ལ་བཀོད།
བདག་ཉིད་ཀྱིས་ཀྱང་གཉན་འོད་སྲུངས། གྲུབ་ཐོབ་ཡོན་དཔལ། མཆིམས་ནམ་མཁའ་གྲགས། ཚོགས་སྒོམ་ཀུན་དགའ་དཔལ།
ཁ་ཆེའི་པཎྜི་ཏ་ཏ་ཐཱ་ག་ཏ་བྷ་དྲ། ཞང་ཞུང་རྡོ་རྗེ་འོད་ཟེར། གློ་བོ་ལོ་ཙཱ་བ་ཤེས་རབ་རིན་ཆེན། རོང་པ་རྒྭ་ལོ། རིན་པོ་ཆེ་སྐྱོབ་པ་དཔལ། ཆག་ཉི་མ་དཔལ། སྟག་སྟོན་ཤེས་རབ་འོད་ཟེར།  མངོན་པ་རིན་ཆེན་རྡོ་རྗེ།
འབུམ་པ་འོད་ཟེར་ཤེས་རབ། མདོག་སྟོད་པ་འདུལ་འཛིན་ཤཱཀྱ་བྱང་ཆུབ། མཁན་པོ་སེང་གེ་ཟིལ་གནོན། འབྲས་ཁུད་པ། མངོན་པ་བ་བྱང་ཆུབ་བརྩོན་འགྲུས། རི་ལུང་ཕུག་རོང་པ་ཆོས་མགོན། སློབ་དཔོན་ལྷ་བཙུན།
ལྷ་རྗེ་དར་མ་སེང་གེ །དབུས་ཆུ་བོ་རི་བ་པ་སངས་རྒྱས་འབུམ་རྣམས་ལས་བརྒྱུད་ནས་ཕྱི་རོལ་པ་དང༌། ནང་པའི་རིག་པའི་གནས་ལྔ། སྡེ་སྣོད་གསུམ། རྒྱུད་སྡེ་བཞི་དང་འབྲེལ་བའི་བསྟན་བཅོས།
མདོ་རྒྱུད། དེའི་དབང་བྱིན་རླབས་མན་ངག་ཆ་ལག་དང་བཅས་པ། བོད་ན་ཡོད་ཚད་ཕལ་ཆེ་བ་ཞིག་ཞུས་ཏེ། དེ་ལྟར་དམ་པའི་ཆོས་ཀྱི་ཆེད་དུ་དཀའ་བ་དཔག་ཏུ་མེད་པ་མཛད་པ་ནི། སངས་རྒྱས་ཀྱི་བསྟན་པ་མི་ནུབ་པར་གྱུར་ཅིག་སྙམ་དུ་དགོངས་ནས་གཞན་དོན་འབའ་ཞིག་གི་ཕྱིར་མཛད་པ་ཡིན་ནོ།
།སླར་ཡང་རྒྱལ་པོས་སྤྱན་དྲངས་པའི་ངོར་རྒྱ་ཡུལ་དུ་བྱོན་ནས་གདུལ་བྱ་སྨིན་གྲོལ་གྱི་ལམ་ལ་བཀོད་དེ། སླར་ཡང་བྱི་བ་ལོ་ལ་གདན་སར་ཕྱགས་ཕེབ་བོད་

ན་ཡོད་པར་གྲགས་པའི་མདོ་རྒྱུད་མན་ངག་གི་སྐོར་ཕྲ་ཞིང་ཕྲ་བ་དང་བཅས་པ་ཐམས་ཅད་ང་ལ་ཡོད་པས་ཁྱེད་རང་སོ་སོ་གང་ལ་གང་འོས་པའི་ཆོས་ང་ལ་ཞུས་ཤིག །ཞེས་གསུངས་ནས་ཤིན་ཏུ་ཟབ་པ་དང་རྒྱ་ཆེ་བའི་སྒོ་གྲངས་ལས་འདས་པ་དཔེ་མཁྱུད་མེད་པར་གནང་ཞིང༌།
ཟང་ཟིང་གི་སྦྱིན་པ་རྒྱ་ཆེན་པོའང་མཛད་དེ། དེའང་ཆུ་མིག་ཏུ་དགེ་འདུན་ཁྲི་ཕྲག་བདུན་ལ་ཆོས་འཁོར་རྒྱ་ཆེན་པོ་མཛད་ཅིང༌། མདོ་ཁམས་སྒང་དུ་གསེར་གྱི་པུསྟི་བརྒྱ་དང་བཅོ་ལྔ་དང༌།
སྟག་ཐོག་གཞིས་མོ་ཆེར་མདོ་མང་པུསྟི་བཞི་བཅུ་གསེར་ལས་བཞེངས་ཤིང༌། གཞན་ཡང་ཆོས་རྗེ་པའི་ནང་རྟེན་གསེར་གྱི་སྒོ་མང་དང༌། དེ་ཉིད་ཀྱི་བཞུགས་གནས་གཙུགས་ལག་ཁང་གི་གསེར་ཐོག་ཆེན་མོ་ལ་སོགས་པ་བཞེངས་ཏེ།
མདོར་ན་ཉིན་རེ་ཞིང་ཡང་འབྱོར་པའི་ཁྱད་པར་ཚད་མེད་པ་ཕྱག་ཏུ་བབས་པ་རྣམས་ཀྱང་རང་དོན་དུ་ཏིལ་འབྲུ་ཙམ་ཡང་མི་འཛིན་པར་དཀོན་མཆོག་གསུམ་མཆོད་པ་དང༌།
ཕོངས་པ་རྣམས་ལ་ཅི་དགར་སྦྱིན་པར་མཛད་པ་ཡིན་ལ། དེའི་རྣམ་སྨིན་གྱི་འབྲས་བུ་དཔལ་འབྱོར་ཡང་ཚད་མེད་པ་མངའ་སྟེ། སྔ་ཕྱིར་གསུང་རབ་ལའང་བཀའ་འགྱུར་རོ་འཚལ་དྲུག་གིས་སྣ་དྲངས་པའི་མཐུན་སྣང་དུ་གྲུབ་པའི་འབུལ་བ་ལ་བྱུང་བའི་གསེར་ཆོས་ཉིས་སྟོང་བརྒྱ་ང་བདུན་གྱིས་གཙོར་བྱས་གྲངས་ལས་འདས་པ་དང༌།
ཟང་ཟིང་ལའང་སེ་ཆེན་གྱིས་སྔ་ཕྱིར་དངུལ་བྲེ་སྟོང་རྭ་ཅན་ལན་གཉིས་ཕུལ་བས་ཐོག་དྲངས་པ་བརྗོད་པར་མི་ནུས་པའི་ལོངས་སྤྱོད་འབུལ་བ་བྱུང་ཞེས་གྲགས་སོ།Bestowing
Ordinations།གཞན་ཡང་ཚུལ་ཁྲིམས་ཀྱི་བསླབ་པའི་སྒོ་ནས་ཀྱང་འགྲོ་བ་མང་པོའི་དོན་མཛད་དེ། སྔ་ཕྱིར་རང་ཉིད་ཀྱིས་དགེ་སློང་ཕ་མ་དང༌།
དགེ་ཚུལ་ཕ་མ་སྟོང་བཞི་བརྒྱ་ཉི་ཤུ་རྩ་ལྔའི་མཁན་པོ་མཛད། ཉིད་ཀྱི་སློབ་

མ་འདུལ་འཛིན་ཆོས་ཀྱི་མགོན་པོ་ཞེས་བྱ་བས་སྨོན་རྩེར་ལོ་གཅིག་གི་ནང་དུ། རྒྱའི་དགེ་སློང་དང་དགེ་ཚུལ་དགུ་བརྒྱ་དང་བཞི་བཅུ་རྩ་བདུན་གྱི་མཁན་པོ་བྱས་ཏེ། དེ་རྣམས་ལས་བརྒྱུད་པ་ལས་བྱུང་བའི་རབ་ཏུ་བྱུང་བ་མང་པོས་ཕྱོགས་ཐམས་ཅད་དུ་ཁྱབ་པར་གྱུར་ཏོ།
།ཏིང་ངེ་འཛིན་གྱི་བསླབ་པ་ལའང་ཕྱི་རོལ་དུ་མཁས་པའི་བྱ་བ་རྒྱུན་མི་འཆད་པར་མཛད་ཀྱང༌། ནང་དུ་ཏིང་ངེ་འཛིན་ལ་གཡེང་བ་ཅུང་ཟད་ཀྱང་མི་མངའ་བས་ཡི་དམ་ལྷའི་ཞལ་གཟིགས་པ་དང༌།
འོད་གསལ་རྒྱུན་མི་འཆད་པ་དང༌། མངོན་པར་ཤེས་པ་ལ་སོགས་པའི་ཡོན་ཏན་དཔག་ཏུ་མེད་པ་མངའ་སྟེ། སྐྱིད་གྲོང་གི་ཇོ་བོའི་དྲུང་དུ་བྱོན་པའི་ཚེ་མནལ་ལམ་དུ་རྗེ་བཙུན་སྤྱན་རས་གཟིགས་དབང་ཕྱུག་ཞལ་གཟིགས་པ་ལ།
མནལ་ལམ་དུ་བསྟོད་པ་མཛད་པ་དང༌། ཡང་ཆོས་རྗེ་པ་མར་གཤེགས་པའི་ལམ་དུ་ཡང་དགོན་པ་དང་མཇལ་ཏེ་བླ་མ་ནི་མར་གཤེགས་པར་གདའ། བདག་ཅག་སློབ་མ་རྣམས་ལ་ཕྱག་དང་བསྙེན་བཀུར་བྱེད་པ་དང༌།
མོས་གུས་ཀྱི་གནས་སུ་གྱུར་པའི་སྐུ་ཚབ་ཅིག་འཚལ་བར་གདའ་བ་ལ། དབོན་པོ་འདི་པ་ཡང་དག་ཅིག་ལགས་སམ་ཞུས་པས་དབོན་པོ་རྣལ་མ་ལགས་གསུངས་ནས། བླ་མ་འདི་ཕ་ཚད་ན་སྣོད་ཅིག་འདུག་པ་ལ་བསྙེས་ནས་སྤྱན་མ་བཙུམས་པར་མནལ་དུ་སོང་འདུགས་པ་བསྟན་ཏེ།
འོད་གསལ་ཟིན་པའི་རྟགས་ལགས། སྤྱིར་ངེད་ཀྱི་མི་རྒྱུད་རྣལ་མ་ལ་འོད་གསལ་ཅུང་ཟད་རེ་རྒྱུན་མི་འཆད་དུ་ཡོང་བ་ཡིན་གསུངས་པ་དང༌།
རྒྱ་གར་གྱི་པཎྜི་ཏ་གྷོ་ཏཾ་བྷ་དྲ་ལ་མཚན་མོ་རྨི་ལམ་ཇི་ལྟར་བྱུང་བ་ཐམས་ཅད་བདག་ཉིད་ཆེན་པོ་འདིས་མངོན་པར་ཤེས་པས་མཁྱེན་ནས་ནངས་པར་པཎྜི་ཏ་ལ་གསུང་བྱོན་པའི་ཚེ་པཎྜི་ཏ་ངོ་མཚར་བར་གྱུར་ནས།
མ་ཧཱ་གུ་རུ་ལ་མངོན་པར་ཤེས་པ་ཨ་ཚེ་ཞེས་

ཟེར་ཞིང་དད་པར་གྱུར་ཏོ། །ལྷག་པར་ཤེས་རབ་ཀྱི་བསླབ་པའང༌། དངོས་དང་བརྒྱུད་པའི་གདུལ་བྱ་ཐམས་ཅད་ཀྱི་དོན་དུ་བརྗོད་བདེ་ཞིང་རྟོགས་སླ་བའི་བསྟན་བཅོས་བསྟོད་པ་དང་གསོལ་འདེབས་ལ་སོགས་པའི་སྐོར།
ཐེག་པ་ཆེ་ཆུང་མདོ་རྒྱུད་མན་ངག་འཕྲལ་བྱ་བའི་རིམ་པ་སྟོན་པ་དང༌། གསུང་རབ་ཀྱི་དཀར་ཆག །གསན་ཡིག །ཕྲིན་ཡིག །བསྔོ་བ་དང་བཀྲ་ཤིས་ཀྱི་སྐོར་ལ་སོགས་པ་ངོ་མཚར་བ་དུ་མ་ཞིག་མཛད་དོ། །དེང་སང་གི་བར་དུ་ཤིན་ཏུ་དར་བར་གྱུར་པ་ཡིན་ནོ།
།གསུམ་པ་སྐུ་ཚེའི་མཐར་ངོ་མཚར་བའི་མཛད་པ་མཛད་ཚུལ་ནི།  ཞིང་འདིར་གདུལ་བྱའི་དོན་མཛད་པས་རངས་པར་གྱུར་ནས་ཞིང་གཞན་དུ་གཤེགས་པར་བཞེད་དེ། སྦྲུལ་ལོ་ཟླ་བ་བཅུ་པའི་ཚེས་གཅིག་ནས་ཆོས་རྗེ་པའི་དུས་མཆོད་བཙུགས་ཏེ་སྔར་བས་ཐུགས་དམ་དང་མཆོད་པ་ལ་སོགས་པ་ལ་བརྩོན་པར་མཛད་པ་ལ།
དྲུང་ན་འཁོད་པ་རྣམས་ཀྱིས་ཆོས་རྗེ་པའི་དུས་མཆོད་ཟླ་བ་བཅུ་གཅིག་པ་ཕྱི་མ་ལ་ལགས་སམ་ཞུས་པས།
དེ་བཞིན་ཡིན་ནའང་དུས་མཆོད་ད་ལོ་བསུ་ནས་བྱེད་པ་ཡིན་གསུངས་ནས། དུས་མཆོད་བཙུགས་ནས་ཞག་གསུམ་པའི་ཚེས་གསུམ་གྱི་མཚན་མོ་དཔལ་གྱི་རི་ལ་འཕགས་པ་ཀླུ་སྒྲུབ་བྱང་ཆུབ་ཀྱི་ཤིང་རྒྱས་པའི་དྲུང་ན་བཞུགས་པ་ལ།
དབུ་མ་རིག་ཚོགས་ལ་སོགས་པ་ཐེག་ཆེན་གྱི་ཆོས་དུ་མ་གསན་པ་ལ། ལྷའི་ཚོགས་ཀྱིས་མཆོད་པ་རྒྱ་ཆེར་བྱེད་པ་དང༌། རིག་པའི་རྒྱལ་མོ་རྨ་བྱ་ཆེན་མོ་གསལ་བར་གཟིགས་པའི་སྣང་བ་བྱུང༌།
དེའི་རྗེས་ལ་དྷརྨཱ་ཕཱ་ལ་ལ་ས་སྐྱ་པ་ཆེན་པོ་ལ་སོགས་པ་བླ་མ་གོང་མ་རྣམས་ཀྱི་རྣམ་ཐར་གསུངས་ཤིང༌། བླ་མ་ཉིད་ཀྱིས་བསྟན་པའི་བྱ་བ་མཛད་ཚུལ་ཡང་གསུངས་ཏེ། ཁྱོད་ཀྱིས་ཀྱང་དེ་བཞིན་དུ་གོ་དགོས་ཞེས་གསུངས།
དེ་ནས་

ཚེས་བཅོ་བརྒྱད་ཀྱི་བར་དུ་ཚོགས་སུ་བྱོན། ཆོས་ཀྱང་གསུངས་ལ། དེ་ནས་ཞག་བཞི་གཟིམས་ཁང་དུ་བཞུགས་ནས་ཉེར་གཉིས་ཀྱི་སྔ་དྲོ་ཉི་མ་མེ་བཞི་འཕྲོད་པའི་ཚེ། དཀོན་མཆོག་ལ་མཆོད་པ་རྒྱ་ཆེན་པོ་ཤོམས་ཤིག་གསུངས་ཏེ།
སྐྱིལ་མོ་ཀྲུང་མཛད། རྡོ་རྗེ་དྲིལ་བུ་བསྣམས། ཐུགས་རྩེ་གཅིག་ཏུ་བཞུགས་པའི་ངང་ནས་སྒྲ་འོད་དང་སྔར་ཚོར་མ་མྱོང་བའི་སྤོས་དྲི་ཁྱད་པར་ཅན་མེ་ཏོག་གི་ཆར་འབས་པ་ལ་སོགས་པའི་ལྟས་བསྟན་ཏེ་ཞི་བར་གཤེགས་སོ།།༈
བཞི་པ་སློབ་མའི་མཆོག་ཇི་ལྟར་བྱུང་བ་ནི། གཉིས་ལས་བཤད་བཀའི་སྲོལ་འཛིན་ཤར་ནུབ་གུང་གསུམ་ལ་སོགས་པའི་ཆེན་པོ་རྣམས་དང༌། ཉིད་ཀྱི་ཐུགས་ཀྱི་སྲས་བླ་མ་གྲགས་པ་འོད་ཟེར།
བླ་མ་བཀྲ་ཤིས་དཔལ་དང༌། ཀུན་བསོད། ཤོང་ལོ། མཁས་ཤིང་ནུས་པ་དང་ལྡན་པའི་རྣལ་འབྱོར་བ་ཨ་གཉན་དམ་པ། བླ་མ་འོད་ལྡན་ཐོག་འབེབས་པ། རྒ་རས། རོང་མི་དགེ་བཤེས། མང་གར་ལོ་ཙཱ་ལ་སོགས་པ་མང་དུ་བྱུང་བ་ཡིན་ནོ།'Phags
pa's disciples (Lamdre)།སྒྲུབ་པའི་སྲོལ་འཛིན་མང་དུ་ཡོད་ཀྱང༌། གསུང་ངག་འདིའི་ཁྲིད་ཆ་ལག་ཞལ་ཤེས་དབང་བྱིན་རླབས་རྣམས་ལེགས་པར་རྫོགས་ནས། སྒྲུབ་པ་ཚུལ་བཞིན་བྱེད་པའི་སློབ་མ་ནི།
བླ་མ་ཞང་དཀོན་མཆོག་དཔལ་དང༌། དགེ་སློང་ཀུན་བློ་གཉིས་ལས་མ་བྱུང་སྟེ། ཁོང་གཉིས་ཀྱི་བླ་མ་གོང་ནས་བྱོན་པའི་ཕྱི་རེས། མདོ་ཁམས་ཐུགས་བསུ་བ་ལ་རྐང་ཐང་དུ་བྱོན། དེ་ནས་བཟུང་ནས་ཞི་བར་མ་གཤེགས་བར་དུ་རྒྱུན་དུ་ཞབས་དྲུང་དུ་བཞུགས་ནས་བླ་མ་འདི་ཉིད་ལ་སྤྱིར་ཡང་དབང་བྱིན་རླབས།
རྒྱུད་མན་ངག་མང་དུ་ཞུས་ཤིང༌། ཁྱད་པར་དུ་གསུང་ངག་ཞུས་ནས་བསྒོམས་པས་ལམ་གྱི་སོ་སོའི་ཐད་ཀའི་ཉམས་རྣམས་ལེགས་པར་ཐུགས་

རྒྱུད་ལ་འཁྲུངས་ཤིང༌། སྔ་མ་ལ་ནི་བསམས་ན་ཤེས་པའི་མངོན་ཤེས་ཀྱང་མངའ་ཞེས་ཐོས་སོ།།༈ གཉིས་པ་ཞར་བྱུང་ལམ་སྐོར་དགུ་ཇི་ལྟར་མཛད་ཅིང་གསན་པའི་ཚུལ་ནི། སྤྱིར་བླ་མ་འབྲོག་མི་འདི་ལ་མན་ངག་བསམ་གྱིས་མི་ཁྱབ་པ་མངའ་ཡང༌།
གཙིགས་ཆེ་ཞིང་ཡོངས་སུ་གྲགས་པ་ལམ་སྐོར་དགུ་ཡིན་པ་ལས། དེ་དག་སློབ་དཔོན་གང་གིས་བརྒྱུད། གང་ལ་བརྟེན་ནས་མཛད། བླ་མ་འབྲོག་མིས་སློབ་དཔོན་གང་ལས་གསན་སྙམ་ན། རྣལ་འབྱོར་དབང་ཕྱུག་གིས་ཐབས་ཀྱི་རྒྱུད་ཀྱེ་རྡོ་རྗེ།
བདེ་མཆོག །གདན་བཞི། མ་ཧཱ་མཱ་ཡཱ། སསྤུ་ཊི་ལ་སོགས་པ་ལ་བརྟེན་ནས་རྡོ་རྗེ་བདག་མེད་མའི་བཀའ་བཞིན་དུ་ལམ་འབྲས་བུ་དང་བཅས་པས་ལམ་ཡོངས་སུ་རྫོགས་པའི་མན་ངག་གསལ་བར་མཛད།
པདྨ་བཛྲས་བརྟག་གཉིས་ལ་བརྟེན་ནས་སྒྲུབ་ཐབས་མཚོ་སྐྱེས་བརྩམས། དེའི་མན་ངག་ཧེ་རུ་ཀའི་བསྐྱེད་པའི་རིམ་པ་ཟབ་པའི་ཚུལ་དགུ། ཟབ་པ་བསྙེན་སྒྲུབ་བཞིའི་ཆོ་གའི་ཡན་ལག་ཆ་དབྲི་བ་དང་བཅས་པ་མཛད།
སློབ་དཔོན་ཀླུ་སྒྲུབ་ཀྱིས་གསང་འདུས་མི་བསྐྱོད་པའི་བྱང་ཆུབ་ཀྱི་སེམས་བྱ་བ་ལ་བརྟེན་ནས་བྱང་ཆུབ་སེམས་འགྲེལ་བརྩམས། དེའི་དོན་མཆོད་རྟེན་དྲུང་དུ་སེམས་ཐག་གཅད་པ་མཛད།
ཌོམྦི་ཧེ་རུ་ཀས་ལྷན་ཅིག་སྐྱེས་གྲུབ་ལ་བརྟེན་ནས་ལྷན་ཅིག་སྐྱེས་པ་གསུམ་གྱི་ལམ་རྫོགས་པ་མཛད། ཨིནྡྲ་བོ་དྷིས་དབང་ཡོན་ཏན་རིམ་པ་ལ་བརྟེན་ནས་ཕྱག་རྒྱའི་ལམ་རྫོགས་པ་མཛད། ཏོག་རྩེ་པས་བསམ་མི་ཁྱབ་ལ་བརྟེན་ནས་བསམ་གྱིས་མི་ཁྱབ་པ་ལྔས་ལམ་རྫོགས་པ་མཛད།
ནག་པོ་པས་ཨོ་ལ་པ་ཏི་ལ་བརྟེན་ནས་གཏུམ་མོ་ལམ་རྫོགས་དང༌། གསང་འདུས་ལ་བརྟེན་ནས་ཡོན་པོ་བསྲང་བ་མཛད། སློབ་དཔོན་ངག་

དབང་གྲགས་པས་བདུད་རྩི་འོད་ལ་བརྟེན་ནས་ཕྱག་རྒྱ་ཆེན་པོ་ཡི་གེ་མེད་པར་མཛད། དེས་ན་མཛད་མཁན་བརྒྱད་ཀྱིས་མཛད་པའི་གདམས་ངག་དགུ་ལ་ལམ་སྐོར་དགུར་གྲགས་སོ། །དེ་རྣམས་ལས་ལམ་འབྲས། པདྨའི་ལམ། མཆོད་རྟེན་དྲུང་ཐོབ།
གཏུམ་མོ་ལམ་རྫོགས། ཡོན་པོ་བསྲང་བ་རྣམས་རྗེ་ག་ཡ་དྷ་ར་ལས་དང༌། དགེ་སློང་དཔའ་བོ་རྡོ་རྗེ་ལས་རྒྱ་གར་ཤར་ཕྱོགས་དང༌། བོད་དུ་ག་ཡ་དྷ་ར་ལས་བསམ་མི་ཁྱབ་དང༌། ཡི་གེ་མེད་པ་ཨ་མོ་གྷ་བཛྲ་ལས་བོད་དུ་དང༌།
ཨིནྡྲ་བྷོ་དྷིས་ལམ་དང༌། ལྷན་ཅིག་སྐྱེས་གྲུབ་ཤེས་རབ་གསང་བ་ལས་བོད་དུ་འབྲོག་མིས་གསན་ནོ།།༈ གཉིས་པ་རྒྱ་གར་བའི་ལོ་རྒྱུས་ལ་གཉིས།  དངོས་དང༌། ལམ་གྱི་རྣམ་གཞག་གོ
།དང་པོ་ནི། འོ་ན་གསུང་ངག་འདི་གསལ་བར་མཛད་པ་པོ་རྣལ་འབྱོར་དབང་ཕྱུག་ལ་ཡོན་ཏན་གྱི་ཁྱད་པར་ནི་ཇི་ལྟ་བུ་མངའ། དེ་ལས་ཇི་ལྟར་བརྒྱུད་སྙམ་ན། འདིའི་ལོ་རྒྱུས་ནི། རྣལ་འབྱོར་གྱི་དབང་ཕྱུག་བིརྺ་པ་ཞེས་བྱ་བ་འདི་རྒྱལ་རིགས་རྒྱལ་སྲིད་སྤངས་པ་ཞིག་ཡིན་པ་ལ།
དཔལ་ན་ལེནྡྲ་ན་སྤྱིར་སྡེ་པ་བཞི་ཀ་ཡོད་པ་ལ། གཞི་ཐམས་ཅད་ཡོད་པར་སྨྲ་བའི་སྡེ་པའི་མཁན་པོ་དྷརྨ་མི་ཏྲ་ཞེས་བྱ་བའམ།
རྣམ་པར་རྒྱལ་བའི་ལྷ་ཞེས་བྱ་བ་ལས་རབ་ཏུ་བྱུང་སྟེ། མཚན་ཤྲཱི་དྷརྨ་པཱ་ལ་ཞེས་བྱ་བར་བཏགས། མཁན་པོ་དེ་ཉིད་ཀྱིས་འཁོར་ལོ་བདེ་མཆོག་གི་གདམས་ངག་ཀྱང་གནང༌། སྤྱིར་ཡང་རང་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་དུ་སོན་པར་གྱུར་ཏོ།
།དེ་ནས་མཁན་པོ་དེ་འདས་པ་དང༌། དཔལ་ན་ལེནྡྲའི་གཙུག་ལག་ཁང་གི་པཎྜི་ཏ་ཐམས་ཅད་ཀྱི་མཁན་པོ་ཆེན་པོར་གྱུར་ཏོ། །དེ་ལྟར་གྱུར་ཀྱང་རང་ཉིད་ཀྱི་སྒྲུབ་པ་ནི་འཁོར་ལོ་བདེ་མཆོག་གི་རྣལ་འབྱོར་པ་

ཡིན་ལ་སྒྲུབ་པ་ཡུན་རིང་དུ་མཛད་ཀྱང༌། རྟགས་སམ་དངོས་གྲུབ་ཏུ་ངེས་པ་གང་ཡང་མ་མཐོང་ལ། སླར་མི་འཚམས་པ་དུ་མ་བྱུང་བས་ཐུགས་མུག་སྟེ་ད་ཕན་ཆད་ཆོས་རྩོམ་པ་དང༌། འཆད་པ་དང༌། དགེ་འདུན་གྱི་བྱ་བ་ལས་ཡི་དམ་ལྷའི་སྒྲུབ་པ་མི་བྱེད་དོ་ཞེས་དམ་བཅས་ནས།
དཔྱིད་ཟླ་ར་བ་ས་གའི་ཉི་ཤུ་གཉིས་ཀྱི་ནུབ་མོ་ཕྲེང་བ་ཕྱགས་ཁང་དུ་བསྐྱུར་ནས་ཅི་བདེར་གནས་སོ། །དེའི་ནུབ་མོ་རྨི་ལམ་དུ་བདག་མེད་མ་ཐ་མལ་གྱི་བུད་མེད་སྔོན་མོ་ཞིག་གི་གཟུགས་སུ་བྱོན་ནས།
རིགས་ཀྱི་བུ་ཚུལ་བཞིན་མ་ཡིན་པའི་སྤྱོད་པ་དེ་ལྟ་བུར་བྱེད་པ་མ་ལེགས་པས། ཕྲེང་བ་ལོང་ལ་དྲི་ཞིམ་པོའི་ཆུས་ཁྲུས། བཤགས་སྡོམ་ལེགས་པར་གྱིས་ལ་སྒྲུབ་པ་ཚུལ་བཞིན་དུ་གྱིས་ཤིག
།ཁྱོད་ཀྱིས་ལས་བསགས་པའི་ལྷ་ང་ཡིན་པས་ངས་བྱིན་གྱིས་བརླབ་ཀྱི། དངོས་གྲུབ་མྱུར་དུ་འཐོབ་པར་འགྱུར་རོ་ཞེས་གསུངས་ནས་མི་སྣང་བར་གཤེགས་སོ། །དེ་ནས་མནལ་སད་དེ་འགྱོད་པ་སྐྱེས་པ་དང༌།
ཡང་ཉི་ཤུ་གསུམ་གྱི་ནུབ་མོ་ཕྲེང་བ་བླངས་ཏེ་ལུང་བསྟན་པ་བཞིན་བྱས་པ་དང༌། དེའི་ནུབ་མོ་སྤྲུལ་པའི་སྐུ་ཡེ་ཤེས་ཀྱི་སྣང་བ་ལྷ་མོ་བཅོ་ལྔའི་དཀྱིལ་འཁོར་གྱི་སྣང་བར་བྱོན་ཏེ་དབང་བཞི་རྫོགས་པར་བསྐུར་བས་ས་དང་པོ་མཐོང་བའི་ལམ་གྱི་ཡེ་ཤེས་སྐྱེས།
དེ་ལྟ་བུ་ཞག་བདུན་གྱི་མཐར་ཉི་ཤུ་དགུར་སོང་བའི་ནུབ་མོ་ས་དྲུག་པའི་རྟོགས་པ་བྱུང་ངོ༌། །དེ་ལྟར་དབང་བཞི་རྫོགས་པར་བསྐུར་བས་དབང་གི་ཆུ་བོ་མ་ནུབ།
ས་དང་པོ་དང་དྲུག་པ་ཚུན་ཆད་ཀྱི་རྟོགས་པ་སྐྱེས་པས་བྱིན་རླབས་ཀྱི་བརྒྱུད་པ་མ་ཆད། སྔར་རྟོགས་སམ་དངོས་གྲུབ་ཏུ་ཚོར་བ་གང་ཡང་མ་བྱུང་བ་ལ་མི་འཚམས་པ་དུ་མ་བྱུང་བས་ཐུགས་མུག་པ་དེ་ཏིང་ངེ་འཛིན་གྱི་དྲོད་རྟགས་ཡིན་པར་འདུག་པ་ལ་སྡར་དམ་པའི་གསུང་གིས་

མ་བརྒྱན་པས། དེར་ངོ་མ་ཤེས་པར། ད་ལེགས་པར་རྟོགས་པས་གདམས་ངག་གི་སརྒ་མ་ལོག་པ་སྟེ། ད་ནི་ཡང་དག་པར་རྫོགས་པའི་སངས་རྒྱས་དང་རྟོགས་པ་མཉམ་པའི་ངེས་ཤེས་ཁྱད་པར་ཅན་སྐྱེས་པས་མོས་གུས་ཀྱིས་བསམ་པ་ཚིམ་པར་ནུས་པ་སྟེ་སྙན་བརྒྱུད་བཞིས་བྱིན་གྱིས་བརླབས་ཤིང་སྙན་བརྒྱུད་བཞིས་གདམས་སོ།
།དེ་ལྟར་རྟོགས་པ་དེ་བསྐྱང་ཞིང་རང་གི་བྲང་ཁང་ན་བཞུགས་པ་ལ། དུས་ཁྱད་པར་ཅན་གྱི་མཆོད་པའི་ཡོ་བྱད་ཤ་ཆང་ཁྱེར་ཏེ་འགྲོ་བ་མཐོང་ནས།
སྒོ་གསིང་ནས་ཡར་བལྟས་པས་ལ་ལས་བུད་མེད་བཅོ་ལྔ་དང་ལྷན་ཅིག་གནས་པ་མཐོང༌། ལ་ལས་བརྒྱད་དང་ལྷན་ཅིག་གནས་པ་མཐོང༌། འགའ་ཞིག་གིས་མར་མེ་འབར་བ་བཅོ་ལྔ་མཐོང༌། ལ་ལས་མར་མེ་བརྒྱད་དང་ལྷན་ཅིག་གནས་པར་མཐོང་སྟེ་ཀུན་ཐེ་ཚོམ་དུ་གྱུར་ཏོ།
།དེ་ལྟར་གྱུར་ཀྱང་ཀུན་གྱི་མཁན་པོ་ཆེན་པོ་ཡིན་པས་གླེང་བ་དང་དབྱུང་བར་མ་ནུས་སོ། །དེའི་ཚེ་བསྟན་པ་ལ་གནོད་པའི་ཉེས་པ་སྤང་བའི་དོན་དང༌།
བདག་ཉིད་ངན་པར་ཁས་བླང་བར་བཞེད་ནས་རང་གི་བྲང་ཁང་ནས་མཐོན་ནས། ཆོས་གོས་གསུམ་དང་ལྷུང་བཟེད་ལ་སོགས་པ་དཀོན་མཆོག་གི་སྤྱན་སྔར་མཆོད་པར་ཕུལ་ཏེ། གཅེར་བུ་ཨ་མེ་བིརྺ་པ་ཞེས་བརྗོད་ཅིང་གྲོང་ཁྱེར་གྱི་ཧ་དེར་བྱོན།
མེ་ཏོག་འཚོང་བ་རྣམས་ལས་བླངས་ནས་ཕྲེང་བར་བརྒྱུས་ཏེ་མགོ་ལ་བཏགས། ལ་ཕུག་འཚོང་བ་རྣམས་ལས་བླངས་ཤིང་ལ་ལ་ཞལ་དུ་བཅུག །ལ་ལ་ཕྱག་ཏུ་ཚགས་བྱས་སོ། །དེ་ནས་ཆང་འཚོང་མ་དང་སྨད་འཚོང་མའི་ཁྱིམ་དུའང་བྱོན་པར་གྱུར་ཏོ།
།མི་ཐམས་ཅད་ཧ་ལས་པར་གྱུར་ནས་རྔ་དང་མཁར་རྔ་བརྡུངས་ཏེ་གནས་ནས་དབྱུང་ཞིང་སླར་འོང་དུ་མི་གཞུག་པའི་ནང་ཁྲིམས་བཅས་སོ། །དེའི་ཚེ།
ཀྱེ་མ་དགེ་འདུན་བཟང་པོ་རྣམས། །བདག་གིས་བདག་ཉིད་ངན་པར་བྱས། །

རྔ་བརྡུངས་མཁར་རྔ་བརྡུངས་ནས་ནི། །དགེ་འདུན་གནས་ནས་དབྱུང་བར་བྱས། །བདག་གི་དྲི་མེད་ཟླ་འདྲའི་སེམས། དགེ་འདུན་རྣམས་ཀྱིས་རྟོགས་པར་དཀའ། །འཛག་པའི་དབང་པོ་བཀག་ནས་འཇིགས་པར་བྱེད། །བིརྺ་ཆང་འཐུང་ཉི་མ་གཏེའུ་མར་འཛུད།
།ཨུཏྤལ་བླངས་ནས་ཆུ་ཡིས་མ་གོས་པ། །དེས་ན་བིརྺ་རིག་པ་མང་པོ་ཅན། །ཞེས་གླུ་བླངས་སོ། །དེ་ལ་ཁང་པའི་སྟེང་འཁར་རྔ་བརྡུངས་ན་ཕྱིར་འོང་དུ་མི་གཞུག །པ་ཏྲ་ཧ་སྟེ་རྫ་རྔ་ཁ་བཞི་པ་བརྡུངས་ནས་འོང་དུ་ཡོད་པ་ལ་གཉིས་ཀ་བརྡུངས་པས།
དེར་མ་བཞུགས་པར་གཤེགས་ཏེ་སངས་རྒྱས་ཀྱི་བསྟན་པ་ལ་ཕན་པར་བྱ་བའི་ཕྱིར་དང༌། འཇིག་རྟེན་པ་གཞན་རྣམས་མི་མོས་པ་བཟློག་པར་བྱ་བའི་ཕྱིར་དང༌།
བདག་ཉིད་ངན་པར་ཁས་བླངས་ནས་ངན་པའི་རྟགས་འདོན་པའི་ཕྱིར། ཝཱ་རཱ་ཎ་སཱིར་འགྲོ་བའི་ལམ་ཆུ་བོ་གངྒཱའི་དྲུང་དུ་བྱོན་ནས། ང་ངན་པ་ཡིན་པས་ཆུ་ལ་རེག་ཏུ་མི་བཏུབ་པས། ཆུ་བོ་ཁྱོད་ཀྱིས་ལམ་བྱིན་ཅིག
།ཅེས་བརྗོད་པས་ཆུ་མར་སོང་བ་དང་ཡར་ལོག་པའི་མཚམས་སུ་ལམ་དུ་ཆུ་མེད་པ་ཞིག་བྱུང་ངོ༌། །དེའི་ཚེ། གངྒཱ་བཀག་ནས་རྒྱུན་ལས་ལྡོག་སྟེ་དབབ། །ཨུཏྤལ་བཏོན་ནས་ཆུ་ཡིས་མ་གོས་པ། །དྲི་མེད་སེམས་ནི་ཟབ་མོ་རྟོགས་པར་དཀའ།
།དེས་ན་བིརྺ་རིག་པ་བཟང་པོ་ཅན། །ཞེས་པའི་གླུ་བླངས་པས། དགེ་འདུན་རྣམས་ཀྱིས་མཁན་པོས་གྲུབ་པ་ཐོབ་པར་ཤེས་ནས། ཞབས་ལ་འཇུས་ཏེ་བཟོད་པར་གསོལ་བ་དང༌། བཞུགས་པར་ཞུས་པས་བཟོད་པར་གནང༌།
བཞུགས་པར་མ་གནང་བར་ཝཱ་ར་ཎ་སཱིའི་རྒྱལ་པོ་འདུལ་བའི་དུས་ལ་བབ་པར་མཁྱེན་ནས། ནགས་གསེབ་ཏུ་གོས་ལ་སོགས་པ་དང་བྲལ་བར་ལོ་གཅིག་ཙམ་བཞུགས་པས། ལུས་ཉི་ལྷགས་ཀྱིས་གདུངས་ནས་སྐུ་གཟུགས་སྔོ་སྐྱ་

འཇིགས་པར་གྱུར། ལ་ལས་མུ་སྟེགས་ཀྱི་རྣལ་འབྱོར་པ་ཡིན་ཟེར། ལ་ལས་སངས་རྒྱས་པའི་རྣལ་འབྱོར་པ་ཡིན་ཟེར། དེའི་ཚེ་ཝཱ་ར་ཎ་སཱིའི་རྒྱལ་པོ་གོ་ནནྟ་ཙནྡྲ་བྱ་བ་དེ་མུ་སྟེགས་པ་ལ་དད་པས་འདི་མུ་སྟེགས་པ་ཡིན་ན་འོ་བརྒྱལ་བས་ནང་དུ་གདན་འདྲེན་དགོས།
སངས་རྒྱས་པ་ཡིན་ན་ཝཱ་ར་ཎ་སཱིར་གནོད་པ་སྐྱེལ་ཉེན་ཡོད་པས་བསྐྲད་དགོས་པས་རྟོགས་ཤིག་ཟེར་ནས་ཀུན་རྟོག་ཏུ་བཅུག་པས་མ་རྟོགས་ནས་རྒྱལ་པོའི་དྲུང་དུ་ཁྲིད་ལ་ཤོག་ཟེར་ཏེ།
ཁྲིད་ནས་འོང་བའི་ལམ་དུ་འབུ་དང༌། ཕྱེ་མ་ལེབ་ལ་སོགས་པའི་སྲོག་ཆགས་མང་པོ་ཁར་བཅུག་པས། མི་རྣམས་ན་རེ། ངན་པ་ཟེར། ཁ་ནས་སྤུར་བས་ཀྱང་དེ་སྐད་ཟེར་བས། སློབ་དཔོན་གྱིས།
སྲོག་ཆགས་མང་པོ་བསད་ཀྱང་ངན་པ་ཟེར། སྲོག་ཆགས་མང་པོ་གསོས་ཀྱང་ངན་པ་ཟེར། བདག་གིས་སྤྱོད་པ་ཇི་ལྟར་བྱ་བ་མ་ཤེས་སོ་ཞེས་གསུངས་ཏེ། རྒྱལ་པོའི་དྲུང་དུ་བྱོན་པ་དང༌། རྒྱལ་པོས་གང་ཡིན་ཡང་ཡང་དྲིས་པས་ལན་གང་ཡང་མ་བྱུང༌།
རྒྱལ་པོ་ན་རེ། འདི་ལ་དབང་ཕྱུག་གི་ཡོན་ཏན་གྱི་རྟགས་གང་ཡང་མི་འདུག་པས་རྐང་ལག་ལྕགས་སྒྲོག་གི་བསྡོམས་ལ་ཆུ་ལ་སྐྱུར་ཅིག་ཟེར་ནས། དེ་ལྟར་བྱས་ཏེ་བསྐྱུར་བས་ལྕགས་སྒྲོག་ཆད་དེ་རྒྱལ་པོའི་དྲུང་དུ་སླེབས་བྱུང༌།
ཡང་ཡང་དུ་དེ་ལྟར་བྱས་པས་ཡང་ཡང་ལོག་གིན་བྱུང་སྟེ། དེ་ལྟ་བུའི་སྤྱོད་པས་འགྲོ་བ་རྣམས་རྡོ་རྗེ་ཐེག་པའི་བསྟན་པ་ལ་བཀོད་དོ། །དེ་ལྟར་མཛད་ནས་ལྷོ་ཕྱོགས་བྷི་མེ་ཧ་འདུལ་དུ་གཤེགས་པའི་ལམ།
རྒྱལ་པོ་བྷི་མེ་ཧ་རའི་ཡུལ་གངྒཱའི་འགྲམ་དུ་བྱོན་ཏེ། ཀོ་མཁན་ལ་སྒྲོལ་ཞེས་གསུངས་པས། རྔན་པ་འདོད་ཟེར་བས་རྔན་པ་སྦྱིན་རྒྱུ་མེད་བྱས་པ་དང༌།
འཇིག་རྟེན་ན་རྔན་པ་སྦྱིན་རྒྱུ་མེད་ན་སྒྲོལ་བའི་ལུགས་མེད་ཟེར་ནས། ཁྱོད་ཚིམ་པར་བྱའི། སྒྲོལ་ཞེས་གསུངས་ཏེ། ཆུ་

བོ་འདི་དོན་དུ་གཉེར་བ་ཡོད་དམ། མེད་བྱས་པས། རྒྱལ་པོའི་དམག་འདྲེན་པ་དང༌། བུར་ཤིང་འཐུ་བ་ལ་སོགས་པའི་ཚེ་ཆེ་བ་དོན་དུ་གཉེར། ཆུ་འགྲམ་གྱི་ཡུལ་སོགས་ཆུས་ཁྱེར་གྱིས་དོགས་པ་རྣམས་ཆུང་བ་དོན་དུ་གཉེར་བས་ཆུ་ཆུང་བ་འདོད་ཟེར།
དེ་ནས་སློབ་དཔོན་གྱིས་ཁྱོད་ལ་ཆུ་བོ་འདི་རང་སྦྱིན་གསུངས་ནས་ཆུ་ལ་སྡིགས་མཛུབ་བསྟན་པས་ཆུ་བོ་གྱེན་ལ་ལོག་ནས་དེའི་ཚེ། གངྒཱའི་འགྲམ་ན་རྩྭ་ཁྱིམ་པ་ཡོད་པ་རྣམས་ནུབ་ལ་ཁད་སོང་བས་ཐམས་ཅད་འཇིགས་ཤིང་སྐྲག་པར་གྱུར་ཏེ།
ཀོ་མཁན་གྱིས་འདི་ཡིས་བྱས་ཞེས་བརྗོད་པས་ཐམས་ཅད་སྐྲག་སྟེ། ལ་ལས་ནི་ནོར་བུ། ལ་ལས་ནི་གསེར། ལ་ལས་ནི་བ་ལང༌། ལ་ལས་ནི་མེ་ཏོག་གི་ཕྲེང་བ་ཕུལ་ཏེ་གསོལ་བཏབ་བོ།
།དེ་ནས་སེ་གོལ་གཏོགས་པས་ཆུ་བོ་སྔར་བཞིན་དུ་བབས་ཏེ་དེའི་ཚེ། འཇིགས་པའི་དཔའ་བོ་ཀས་ནི་གངྒཱ་འཇིགས་པར་བྱེད། ཅེས་གླུ་བླངས་སོ། །དེའི་རྫས་རྣམས་ཀོ་མཁན་ལ་བྱིན་པས་མི་འདོད་པར་བོར་ནས་ཞབས་ལ་འཇུས་ཏེ་རྗེས་སུ་འཛིན་པར་ཞུས་པས་གནང་ནས་རྗེས་སུ་འབྲངས་སོ།
།རྫས་རྣམས་ནི་རྩཱ་ཁྱིམ་པ་རང་རང་གིས་ལོངས་སྤྱོད་དོ། །དེ་ནས་ལྷོ་ཕྱོགས་བྷི་མེ་ཧ་ར་དང་ཉེ་བ་ཌཱ་ཀི་ནཱི་པ་ཏ་ཞེས་བྱ་བར་ཆང་འཚོང་མ་ཞིག་གི་ཁྱིམ་དུ་བྱོན་ནས།
དཔོན་སློབ་གཉིས་ཀྱིས་ཆང་ཉོ་བྱས་པས། རིན་ཅི་ཡོད་ཟེར། རིན་མེད་བྱས་པས། རིན་མེད་པར་ཆང་འཚོང་བའི་ལུགས་མེད་ཟེར། ངེད་ངོམས་པར་གྱིས་དང༌།
ཁྱོད་ཅི་འདོད་པ་སྦྱིན་གྱི། གསུངས་པ་དང༌། ཡིད་མ་ཆེས་ཏེ། ཇི་ཙམ་ན་སྟེར་དྲིས་པས། ཉི་གྲིབ་མཚམས་སུ་རི་མོ་ཞིག་བྲིས་ནས་འདི་སོང་མ་ཐག་ཁྱོད་ལ་རིན་སྦྱིན་ནོ་གསུངས་པས། ཉི་མ་གཏེའུ་མར་བཅུག་ནས་ཆང་རྣམས་ཟད་པ་དང༌།
རིན་སློང་བྱས་པས། ད་དུང་ཉི་མ་མ་སོང༌། དེ་

བཞིན་དུ་ཡུལ་ཁམས་བཅོ་བརྒྱད་ཀྱི་ཆང་ཟད་པར་གསོལ་ལོ། །དེའི་ཚེ་རྒྱལ་པོའི་དབྱུ་གུ་དང་ཆུ་ཚོད་ལ་སོགས་པའི་རྩིས་ཐམས་ཅད་འཁྲུགས། མི་རྣམས་ཀྱང་གཉིད་ཀྱིས་ར་རོ་བར་གྱུར་ཏོ། །དེ་ནས་རྒྱལ་པོས།
རྣལ་འབྱོར་པས་ནུས་པ་བསྟན་པར་ཤེས་ནས་ཉི་མ་གཏང་བར་ཞུས་པས། ཆང་རིན་མེད་གསུངས་པས། རྒྱལ་པོས་ཆང་འཚོང་མ་རྣམས་ལ་ཆང་རིན་བྱིན་པས་མཚན་ཕྱེད་དུ་གྱུར་ཏོ། །དེའི་ཚེའང༌། འཇིག་རྟེན་འཇིག་རྟེན་མུན་པར་མ་བྱེད་དང༌།
།འཇིག་རྟེན་ཆང་ལ་ཐེ་ཚོམ་མ་བྱེད་དང༌། །དགྱེས་ན་ཡིད་ཀྱིས་ཉི་མ་གཏེ་མར་འཛུད། །ཨུཏྤལ་བླངས་ནས་ཆུ་ཡིས་མ་གོས་པ། །ཞེས་པ་ལ་སོགས་པའི་གླུ་བླངས་ནས་གྲགས་པ་ཉི་མ་དང་མཉམ་པར་གྱུར་ཏོ།
།དེ་ནས་ལྷོ་ཕྱོགས་ན་ར་པ་ཏིའི་ཡུལ་ན་བྷི་མེ་ཧ་ར་ཞེས་བྱ་བ་ན་དབང་ཕྱུག་ཆེན་པོའི་ལིངྒ་འཇིག་སྡེས་བྱས་པ་ཡོད། དེའི་གནས་ན་རལ་པ་ཅན་ལྔ་བརྒྱ་གནས་པའི་ཡུལ་དེ་དག་ཐམས་ཅད་ཕྱི་རོལ་པ་ཡིན་པས།
དེ་རྣམས་ནང་པ་སངས་རྒྱས་ཀྱི་བསྟན་པ་ལ་གཞུག་པར་བཞེད་ནས། དེར་བྱོན་ཏེ། དེའི་རྒྱལ་པོ་ལ་ལེགས་པར་སྦྱར་བའི་སྐད་ཀྱིས་བསྟོད་པ་མང་པོ་བྱས་པས། རྒྱལ་པོ་མཉེས་ནས་རལ་པ་ཅན་ལྔ་བརྒྱའི་དཔོན་དུ་བཅུག་སྟེ་མཆོད་གནས་བྱས་ནས་རང་གི་སྒྲུབ་པ་སྙིང་པོར་མཛད་ཅིང་བཞུགས་པའི་ཚེ།
སློབ་དཔོན་གྱིས་བརྒྱད་སྟོང་པའི་པུསྟི་ལ། མེ་ཏོག་གི་ཕྲེང་བ་ཕུལ་བ་དང་ཕྱག་བྱེད་ཅིང༌། དབང་ཕྱུག་ཆེན་པོའི་ལྷ་རྟེན་ལ་ཕྱག་མ་བྱས་པས།
མི་ཐམས་ཅད་ཐེ་ཚོམ་དུ་གྱུར་ཏེ། རྒྱལ་པོ་ལ་སྨྲས་པས། རྒྱལ་པོ་ན་རེ། རལ་པ་ཅན་ལྔ་བརྒྱའི་དཔོན་ཡིན་ཅིང༌། ལེགས་པར་སྦྱར་བའི་སྐད་ལ་ཤིན་ཏུ་མཁས་པ་ཞིག་ལྷ་རྟེན་ལ་ཕྱག་མི་བྱེད་པ་མི་སྲིད་པས་ཁྱེད་རང་རྣམས་ཕྲག་དོག་བྱེད་པ་ཡིན་ཏེ་འོང་ཟེར་ནས་མ་ཉན་

པ་ལ། ཡང་ཡང་དུ་བསྙད་པས། རྒྱལ་པོའང་ཐེ་ཚོམ་དུ་གྱུར་ཏེ། མཆོད་གནས་རྣམས་སྤྱན་དྲངས་ནས་ཐམས་ཅད་ལྷ་རྟེན་ལ་ཕྱག་བྱེད་དགོས་ཟེར་བས། གཞན་རྣམས་ཀྱིས་ཕྱག་བྱས་པས། སློབ་དཔོན་བརྒྱད་སྟོང་པའི་པུསྟི་ལ་ཕྱག་བྱེད་ཀྱིན་འདུག་པ་ལ།
རྒྱལ་པོས་ལྷ་རྟེན་ལ་ཕྱག་གྱིས་བྱས་པས། ངས་འདི་ལ་ཕྱག་བྱར་མི་བཏུབ་སྟེ། ལྷ་འདིས་ངའི་ཕྱག་མི་ཐུབ་བྱས་པས། འདི་འདོད་པའི་ཁམས་ན་ཆེ་བ་ཡིན་པས། ཕྱག་འཚོལ་ཟེར།
དེ་ནས་ལྷ་རྟེན་ལ་རྒྱལ་པོ་སྡིག་ཅན་གཅིག་གིས་བདག་ལ་ཕྱག་མི་འཚལ་བའི་དབང་མེད་པས། ལྷ་ཁྱོད་བཟོད་པ་བཞེས་ཤིག །ཅེས་བརྗོད་ནས་ཐལ་མོ་གཡས་དཔྲལ་བར་བཞག་སྟེ། ན་མོ་བུདྡྷཱ་ཡ། ཞེས་བརྗོད་པས་ལྷ་རྟེན་གྱི་སུམ་ཆ་ཡན་ཆད་གས།
མགྲིན་པར་བཞག་ནས། ན་མོ་དྷརྨཱ་ཡ། ཞེས་བརྗོད་པས་སུམ་གཉིས་གས། སྙིང་གར་བཞག་ནས། ན་མོ་སངྒྷཱ་ཡ། ཞེས་བརྗོད་པས་ཐམས་ཅད་གས། ཕྱོགས་བཞིར་ཕྱག་བྱས་པས་ཚལ་པ་བཞིར་གས་སོ།
།དེ་ནས་རྒྱལ་པོ་འཁོར་དང་བཅས་པ་ཐམས་ཅད་ཤིན་ཏུ་སྐྲག་པར་གྱུར་ནས་ཞབས་ལ་འཇུས་ཏེ། སླར་གསོལ་བ་བཏབ་པས་ཕྱག་གིས་ལིངྒ་འཐོར་བ་རྣམས་བསྡུས་ཏེ། ལྷ་རྟེན་གྱི་སྤྱི་བོར་ཐུགས་རྗེ་ཆེན་པོའི་སྐུ་རྡོ་ལས་བྱས་པ་ནག་པོ་ཞིག་བཞག་ནས་འདི་ལ་ཕྱག་དང༌།
བསྐོར་བ་དང༌། མཆོད་པ་གྱིས་ཤིག །གལ་ཏེ་ཐུགས་རྗེ་ཆེན་པོའི་སྐུ་འདི་བསལ་ནས་ཕྱག་དང་མཆོད་པ་བྱས་ན་ལྷ་རྟེན་འཇིག་པར་འགྱུར་རོ་ཞེས་བསྒོས་ནས་ལྷོ་ཕྱོགས་སུ་གཤེགས་པ་དང༌།
དེར་བཞུད་པའི་དུས་སུ་རལ་པ་ཅན་རྣམས་ཀྱི་གསེབ་ནས་གཅིག་ཕྱིར་འབྲངས་པ་ནི་ནག་པོ་པ་ཡིན་ནོ། །དེ་ནས་བཞུད་པའི་ལམ་ན་ཕྱི་རོལ་པའི་ལྷ་རྟེན་ཡོད་པ་ཐམས་

ཅད་བིརྺ་པས་བཤིག་གིན་འདུག་ཟེར་བ་ཐོས་པས། བཤིག་གིས་དོགས་ནས་རང་རང་གི་ལྷ་རྟེན་གྱི་སྤྱི་བོར་སངས་རྒྱས་པའི་སྐུ་དང་མཆོད་རྟེན་ལ་སོགས་པ་བཞག་གོ །དེ་གཟིགས་པས་རང་གི་མིང་གིས་ཀྱང་སངས་རྒྱས་ཀྱི་བསྟན་པ་ལ་བྱ་བ་བྱས་པར་དགོངས་ཏེ་མཉེས།
དེ་ནས་ལྷོ་ཕྱོགས་ཀྱི་རྒྱུད་དེ་ཉིད་ན་ལྗོན་དམར་ལས་བྱས་པའི་དབང་ཕྱུག་ཆེན་པོའི་སྐུ་རྟེན་ཏམ་པ་པྲ་ཏི་མ་བྱ་བའི་ཁྲུ་བརྒྱད་ཅུ་པ་ཡོད་དེ། དེ་ལ་ཉིན་རེ་ལ་མ་ཧེ་བརྒྱ་ཕྲག་རེ་བསད་ཅིང་མཆོད་པ་བྱེད་ཀྱིན་ཡོད་པ།
དེའི་རྐང་པ་ལ་རྡོག་པ་གཅིག་བརྒྱབས་ནས་ཕར་འདོང་གསུངས་པས། དེ་ལངས་ཏེ་ཕྱི་ལ་ཁྲིད་པ་དང༌། མུ་སྟེགས་པ་རྣམས་སྐྲག་སྟེ་གསོལ་བ་བཏབ་པས།
སློབ་དཔོན་ན་རེ། འོ་ན་ར་དང་མ་ཧེ་མི་གསོད་པར་འབྲས་ཆན་ལ་སོགས་པས་མཆོད་པ་བྱེད་ན་གཞག །དེ་ལྟར་མི་བྱེད་ན་མི་འཇོག་གསུངས་པས། དེ་ལྟར་ཁས་བླངས་ཏེ་སྔར་གྱི་སར་བཞག་ནས་དུས་དེང་སང་གི་བར་དུའང་ཡོད་གསུངས།
གནས་དེ་ནས་ཤར་ཕྱོགས་ངོས་ན་ས་ཧ་ཛ་དེ་ཝཱི་ཞེས་བྱ་བ་ན། རང་བྱུང་གི་ཏྲི་ཤཱུའུ་ལ་དང༌། ལྷ་མོ་ཙཎྜི་ཀའི་རང་བྱུང་གི་རྡོ་སྐུ་ཡོད་པ་ལས། ཕྱི་རོལ་པའི་རྣལ་འབྱོར་མ་རྣམས་ཀྱིས་མི་བྱུང་ཚད་དེར་ཁྲིད་པས།
རང་བྱུང་གི་ཏྲི་ཤཱུ་ལ་ལྐོག་མར་ཟུག་ནས་འཆི། དེའི་ཤས་ཚོགས་ཀྱི་མཆོད་པ་བྱེད་པ་ལ། དེའི་སར་སློབ་དཔོན་དཔོན་གཡོག་གསུམ་གྱིས་ཕྱིན་པས། རྣལ་འབྱོར་མ་རྣམས་ཀྱིས་ཟ་བར་འདོད་ནས་ཚོགས་ཁང་གི་ནང་དུ་བོས་པས།
སློབ་དཔོན་གྱིས་གཡོག་གཉིས་ལ་དབུགས་ཕྱིར་རྒྱུར་མ་གཞུག་པར་ནང་དུ་སྡོམས་ལ་སྡོད་གསུངས་ནས། སློབ་དཔོན་ཉིད་ནང་དུ་བྱོན་པ་དང༌། རྣལ་འབྱོར་མ་རྣམས་ན་རེ།
ཁྱོད་ཀྱི་གྲོགས་གཉིས་པོ་གར་སོང་ཟེར། ཕྱི་རོལ་ན་འདུག་གསུངས་པས། འདིར་ཁུག་ཟེར། ཁྱེད་རང་

གིས་ཁུག་བྱས་པས། ཁོང་གིས་བོས་པས་སྐད་མེད་དེ། མཛུབ་གུ་སུག་སུག་བྱས་པའི་ཤུལ་ན་ཚུར་དབུགས་ངན་སྭ་སྭ། དྲི་ཆེན་འབུར་འབུར་བྱུང་བས་རུལ་ནས་འདུག་ཟེར་ནས་ལོག་པ་དང༌། ཏྲི་ཤཱུ་ལ་འདར་ཡེད་ཡེད་འདུག་པ་ལ།
སློབ་དཔོན་གྱིས་ཐལ་མོ་བརྡབས་པས་ཕྱེ་མར་སིལ་སོང༌། དེ་ནས་ལྷ་མོ་ཙཎྜི་ཀའི་སྐུ་དེ་སར་སར་འདུག་པ་ལ། སྤྱི་བོར་ཐལ་མོ་ཞིག་བརྒྱབས་ཏེ་མགོ་བོ་སྙིང་གའི་བར་དུ་བྱིང་སོང་བ་རྣ་བ་ནས་བཟུང༌།
སྤྱི་བོ་ནས་མནན་ཏེ་མཆོད་རྟེན་ཞིག་བཞག་པས། རྣ་བ་ཀེ་རེ་ཡོད་སྐད། མིང་ཡང་རྣ་འཆུས་ལྷ་མོ་ཟེར། དེར་རྣལ་འབྱོར་མ་ཐམས་ཅད་བརྒྱལ་བར་གྱུར་ཏོ། །བརྒྱལ་བ་སངས་པ་དང༌། རྣལ་འབྱོར་མ་རྣམས་ན་རེ།
ཁྱེད་ནང་པ་སངས་རྒྱས་པ་སྙིང་རྗེ་ཆེ་བ་ཡིན་ན་འདི་ལྟ་བུ་བྱེད་པ་ཟེར་བ་ལ། དེ་ཉིད་ཀྱི་ཕྱིར་སེམས་ཅན་བསད་པའི་ཤ་ཁྲག་དྲོན་མོ་ལ་མཆོད་པ་མ་བྱེད་བྱས་པས། དེ་རྣམས་ཀྱིས་སློབ་དཔོན་གྱི་ཞབས་ལ་ཕྱག་བཙལ་ཞིང་སྐྱབས་སུ་སོང་ནས་སངས་རྒྱས་པའི་རྣལ་འབྱོར་མར་གྱུར་ཏོ།
།དེའི་ཚོ་ཀོ་མཁན་ཕྱིར་འབྲངས་པ་དེའི་རྒྱུད་བྱིན་གྱིས་བརླབས་ཤིང་གདམས་ངག་རྫོགས་པར་བསྟན་པས་བདག་དང་ནུས་པ་མཉམ་པར་གྱུར་པ་ནི་ཌོམྦི་པ་ཡིན་ནོ།
།དེ་ཉིད་ཤར་ཕྱོགས་ཀྱི་རྒྱལ་པོ་བྷི་མེ་ཧ་ར་འདུལ་དུ་བཏང་བས་སྟག་ལ་ཞོན་ནས་ཤར་ཕྱོགས་སུ་སོང་ངོ༌། །དེའི་ཚེ་གྲུབ་ཐོབ་ཆེན་པོ་ནུས་པ་མཐར་ཐུག་པར་གྲགས་སོ།
།དེ་ནས་ལྷོ་ཕྱོགས་ནས་འོང་བའི་རལ་པ་ཅན་ཕྱིར་འབྲངས་པ་དེ་དང༌། དཔོན་གཡོག་གཉིས་ཀྱིས་ཁར་ས་པཱ་ཎིར་བྱོན་ནས་བསྐོར་བ་མཛད། དང་པོ་རབ་ཏུ་བྱུང་བ་ནས་བཟུང་སྟེ། ས་ར་ཧ་ཛ་དེ་ཝཱི་བཏུལ་བའི་བར་དུ་ངས་བསྟན་པ་ལ་བྱ་བ་འདི་ལྟ་བུ་བྱས་ཞེས་ཐུགས་རྗེ་ཆེན་པོའི་སྤྱན་སྔར་སངས་རྒྱས་ཀྱི་བསྟན་པ་ལ་བྱ་བ་བྱས་པའི་

རྟོགས་པ་ཕུལ་བས། རིགས་ཀྱི་བུ་ཁྱོད་ཀྱི་ནུས་པས་ནི་རི་རབ་ཀྱང་ཐལ་བར་བརླག་ནུས་ཏེ། སེམས་ཅན་ལས་སྣ་ཚོགས་ལ་སྤྱོད་པ་ཡིན་པས་སངས་རྒྱས་ཀྱིས་ཀྱང་གདུལ་དཀའ་བ་ཡིན་པའི་ཕྱིར། ཁྱོད་ཀྱིས་སེམས་ཅན་ལ་གནོད་པ་འདི་ལྟ་བུ་མ་བྱེད་པར་སྙིང་རྗེ་ཆེན་པོ་སྐྱེད་ཅིག་གསུངས་སོ།
།དེ་ནས་སློབ་དཔོན་གྱིས་གཞན་མི་བྱེད་པར་ནུབ་ཕྱོགས་སཽ་བ་ནཱ་ཐ་ན་རྡོ་ལ་རང་བྱུང་དབང་ཕྱུག་གི་ལིངྒ་ཡོད་དེ། དུས་རེ་ལ་ར་དང་མ་ཧེ་སྟོང་ཕྲག་རེ་བསད་ནས་མཆོད་པར་བྱེད།
སེམས་ཅན་དེ་རྣམས་ཀྱི་སྲོག་བསྐྱབ་པའི་ཕྱིར་དེ་འདུལ། དེ་ནས་ཐུགས་རྗེ་ཆེན་པོའི་བཀའ་བཞིན་བགྱིད་དོ་ཞེས་བརྗོད་པས། འོ་ན་རྟེན་མ་བཤིག་པར་ཐབས་ལ་མཁས་པས་ཐུལ་ཞིག་གསུངས་པས།
དཔོན་སློབ་གཉིས་ཀྱིས་སངས་རྒྱས་པའི་རྟེན་མང་པོ་ལ་ཕྱག་དང་བསྐོར་བ་མང་པོ་མཛད་ནས་ནུབ་ཕྱོགས་སུ་བྱོན་པ་དང༌། དབང་ཕྱུག་གིས་སློབ་དཔོན་འབྱོན་པར་ཤེས་ཏེ།
བྲམ་ཟེ་གཉིས་ཀྲིཥྞ་ས་རའི་པགས་པས་སྨད་དཀྲིས། ཚངས་རྟགས་ཀུ་ཤ་རྣ་བའི་སྟེང་དུ་གཟེར་ནས་སྔོན་བསུ་རུ་འོང་བ་དང་འཕྲད་དོ། །དེ་ནས་བྲམ་ཟེ་གཉིས་ཀྱིས་ཤེས་བཞིན་དུ་མི་ཤེས་པ་སྐད་དུ་བྱས། ལམ་བཀག་ནས་རྣལ་འབྱོར་པ་གར་འགྲོ་ཟེར།
སཽ་བ་ནཱ་ཐ་རློག་པར་བྱེད་དུ་འགྲོ་གསུངས་པས། ཁྱེད་ནང་པ་སངས་རྒྱས་པ་སྙིང་རྗེ་ཆེ་བ་ཡིན་ན་གནོད་པ་བྱས་ནས་ཅི་བྱེད་ཟེར། དེ་ཉིད་ཀྱི་ཕྱིར་འགྲོ་བ་ཡིན་ཏེ།
དེ་ལ་དུས་རེ་ལ་མ་ཧེ་སྟོང་ཕྲག་ཙམ་གསོད་པས། དེ་དག་གི་སྲོག་བསྐྱབ་པའི་ཕྱིར་ཏེ་རློག་པར་བྱེད་པ་ཡིན་ནོ་ཞེས་གསུངས་པས། དེ་འཇིག་རྟེན་པའི་ལྷ་ཤིན་ཏུ་ཆེ་བ་ཡིན་ན། དེ་ལྟར་ཅུང་ནུས་སམ་ཟེར་བ་ལ་དེ་མངོན་དུ་འགྱུར་གྱི།
གསུངས་པས། དེ་ཤར་ལུས་འཕགས་པོར་སོང་ནས་མེད་ཟེར། ད་གླིང་

བཞི་གང་དུ་སོང་ཡང་རུང༌། ཚངས་པའི་འཇིག་རྟེན་དུ་སོང་ཡང་ཁོ་བོ་འགྲོ་སྟེ་དེ་རློག་པར་བྱེད་དོ་གསུངས་སོ། །དེ་ནས་རང་གཟུགས་བསྟན་ཏེ་སློབ་དཔོན་གྱི་ཞབས་ལ་ཕྱག་བཙལ་ནས། དེ་བདག་ཡིན་པས་ཁྱེད་ཀྱིས་གསུངས་པ་བཞིན་བདག་གིས་བགྱིད་དོ་ཟེར་རོ།
།སློབ་དཔོན་གྱིས་འོ་ན་དང་པོར་སངས་རྒྱས་པའི་སྐུ་བཞུགས་པའི་ལྷ་ཁང་གཅིག་བཞེངས། དེའི་སྒོ་གོང་དུ་ངའི་གཟུགས་ཤིག་བྱས། དེར་དགེ་འདུན་གྱི་སྡེ་བཙུགས་ནས་དགེ་འདུན་བརྒྱ་ཕྲག་གཅིག་གི་འཚོ་བ་སྦྱོར།
མཆོད་པ་བྱེད་པའི་དུས་སུ་དང་པོ་སངས་རྒྱས་པའི་རྟེན་ལ་མཆོད། དེ་ནས་ངའི་གཟུགས་ལ་མཆོད་པ་བྱས་ཏེ། དེ་ནས་ཁྱོད་རང་གི་ལྷ་རྟེན་ལ་མ་ཧེ་ལ་སོགས་པ་མི་གསོད་པར་འབྲས་ཆན་དང་ཁུར་བ་ལ་སོགས་པའི་མཆོད་པས་ཚིམ་པར་བྱེད་ན་ཁྱོད་བརླག་པར་མི་བྱེད།
དེ་ལྟར་མི་བྱེད་ན་བརླག་པར་བྱེད་གསུངས་པས། ཁོ་ན་རེ། སངས་རྒྱས་ཀྱི་བསྟན་པ་འགྲིབས་ཤིང་ཉམས་དམས་ནས་འགྲོ་བས་ད་ལྟ་དགེ་འདུན་གྱི་སྡེ་བཙུགས་ཀྱང་མྱུར་དུ་ཞིག་ནས་འགྲོ་བས་མཆོད་མཁན་མི་འོང༌།
ང་ལ་མཆོད་པ་བྱེད་པ་མང་པོ་འོང་བས་དེའི་ཕྱེད་སློབ་དཔོན་ལ་འབུལ། བསྟན་པ་གནས་ཀྱི་བར་དུ་ངའི་འདིར་བཞུགས་ནས་མཆོད་གནས་མཛད་དགོས་ཟེར་བས།
སློབ་དཔོན་གྱིས་དེ་ལྟར་ཞལ་གྱིས་བཞེས་ཏེ་བཞུགས། ཁོས་དགེ་འདུན་གྱི་སྡེ་བཙུགས། སློབ་དཔོན་གྱི་སྐུ་བཞེངས། ཕྱི་པ་ཐམས་ཅད་ཀྱི་དང་པོར་ནང་པའི་རྟེན།
དེ་ནས་སློབ་དཔོན་ལ་མཆོད་པར་བྱེད། དེ་ནས་དབང་ཕྱུག་ལ་མཆོད་པར་བྱེད་དེ། དེ་ནས་སློབ་མ་རལ་པ་ཅན་ཕྱིར་འབྲངས་པ་དེ་བདག་ཉིད་དང་རྟོགས་པ་ཅུང་ཟད་མི་མཉམ་པ་མཉམ་པར་བྱིན་གྱིས་བརླབས་ནས།
རྡོ་རྗེའི་ཚིག་རྐང་གནང་སྟེ། ཤར་ཕྱོགས་སུ་སོང་ལ་རྡོ་རྗེ་ཐེག་

པའི་སྒོ་ནས་སེམས་ཅན་ལ་ཕན་ཐོགས་པར་གྱིས་ཤིག་གསུངས་ནས་བཏང་བ་ནི་ནག་པོ་པ་ཆུང་བ་སྟེ། ཡུལ་ལྷོ་ཕྱོགས་ཀརྞ་པ་ཡིན་པས་ཀཧྞ་པ་ཞེས་ཟེར་རོ། །སློབ་དཔོན་གྱིས་སཽ་བ་ནཱ་ཐར་དེ་བཞིན་དུ་བྱ་བ་བྱས་ཏེ།
འཛམ་བུ་གླིང་དུ་བརྟུལ་ཞུགས་ཀྱི་སྤྱོད་པ་བྱེད་འཕྲོ་རེ་ཞིག་བཅད་ནས་གཟུགས་དེ་ཉིད་ལ་ཐིམ་ཡང་ཟེར། གཟུགས་མ་ཡིན། སློབ་དཔོན་ཉིད་ཡིན་ཡང་ཟེར། ལ་ལས་ལུས་དེ་ཉིད་མཁའ་སྤྱོད་དུ་གཤེགས་ཀྱང་ཟེར།
དེ་ལ་ཕྱི་རོལ་པ་བ་ལི་ན་ཧ་ར་ཟེར། སངས་རྒྱས་པ་བ་ལི་ནཱ་ཐ་ཟེར། སྟོབས་ཀྱི་མགོན་པོ་བྱ་བ་ཡིན། གཉིས་ཀ་མཐུན་པར་བིརྺ་པ་ཟེར། ད་ལྟའང་དེ་ན་བཞུགས་ཏེ། ཇི་སྲིད་ཉི་ཟླ་གནས་ཀྱི་བར་དུ་བཞུགས་སུ་གསོལ་ཞེས་གྲགས།
ཁ་ཅིག་ན་རེ། རྒྱ་གར་དབུས་ཀྱི་སི་རོ་པ་ཞེས་བྱ་བའི་མིང་གིས་གླང་པོ་ཆེ་ཉི་མ་འཆར་བ་བཏུལ་ཏེ། རྩོད་པའི་དུས་སུ་སེམས་ཅན་ལ་ཕན་བཏགས་སོ་ཞེས་ཟེར་བ་དེ་ཡིན་པར་གྲགས་ཞེས་ཟེར་རོ།
།དེའང་རྒྱ་གར་དབུས་ཀྱི་རྣལ་འབྱོར་པ་སི་རོ་པ་ཞེས་བྱ་བ་དེ། རྒྱལ་པོ་ཤིང་རྟ་ཅན་བྱ་བ་འདུལ་དུ་བཞུད་པ་ལ་རྒྱལ་པོས་འདི་གླང་པོ་ཆེ་སྨྱོན་པའི་དྲུང་དུ་ཐོང་ཞིག་གསོད་ཀྱིས་ཟེར་ནས་བཏང་བས།
གླང་པོ་ཆེས་སྣས་བཏེག་ནས་ཁྲི་ལ་བཞག །ཕྱག་དང་བསྐོར་བ་བྱས་སོ། །གླང་པོ་ཆེ་དེས་འཇིག་རྟེན་དུ་གྲོང་ཁྱེར་བཤིག་པ་ལ་སོགས་པ་གནོད་པ་ཆེན་པོ་བྱས་པ་ལ་དེ་བཏུལ་ནས། དེར་རྒྱལ་པོ་ན་རེ།
ནགས་གསེབ་ཏུ་ཆུགས་ལ་མེ་ཕྱོགས་བཞི་ནས་ཐོང་ཞིག་ཟེར་ནས། མེ་བཏང་བས་སེམས་ཅན་མང་པོས་བསྐོར་ནས་མ་ཚིགས་པས། དེར་རྒྱལ་པོ་དད་ནས་སངས་རྒྱས་ཀྱི་བསྟན་པ་ལ་བཅུག །དེ་བིརྺ་པ་ཡིན་ཟེར། ཡང་བྷི་མེ་ས་ར་ཞེས་པ་བསྡུས་པ་ལ་ལན་ཅིག་བྱོན་ཏེ།
མདོར་ན་ལན་གསུམ་བྱོན་ཟེར་རོ། །དེ་

ལྟ་བུའི་རྣལ་འབྱོར་གྱི་དབང་ཕྱུག་བིརྺ་པས་བརྟུལ་ཞུགས་ཀྱི་སྒོ་ནས་སངས་རྒྱས་ཀྱི་བསྟན་པ་ལ་བྱ་བ་བྱས་པས། བསྟན་པ་རྒྱས་ཏེ་མུ་སྟེགས་པ་མིང་ཡང་མེད་པར་བྱས་སོ། །དེ་ལ་སྤྱིར་བསྟན་པ་ལ་བྱ་བ་བྱས་པ་གསུམ་སྟེ།
ཆོས་རྒྱལ་མྱ་ངན་མེད་ཀྱིས་དབང་ཕྱུག་གི་སྒོ་ནས་བྱ་བ་བྱས། སློབ་དཔོན་ཆོས་གྲགས་ཀྱིས་རྩོད་པའི་སྒོ་ནས་བྱ་བ་བྱས། རྣལ་འབྱོར་དབང་ཕྱུག་བིརྺ་པས་ནུས་པའི་སྒོ་ནས་མུ་སྟེགས་ཀྱི་མིང་མེད་པར་བཏང༌།
སངས་རྒྱས་ཀྱི་བསྟན་པ་རྒྱས་པར་བྱས་ཏེ་བྱ་བ་བྱས་སོ། །དེ་ལྟ་བུའི་རྣལ་འབྱོར་གྱི་དབང་ཕྱུག་དེ་ལ་སྤྲུལ་པའི་སྐུ་ཡེ་ཤེས་ཀྱི་མཁའ་འགྲོ་མ་ལྷ་མོ་བཅོ་ལྔས་དབང་གི་ཆུ་བོ་མ་ནུབ་པ་ལ་སོགས་པ་སྙན་བརྒྱུད་བཞིས་བྱིན་གྱིས་བརླབས་ཤིང་གདམས།
དེས་ཤར་ཕྱོགས་ཀྱི་ནག་པོ་པ་ལ། དེ་ཉིད་རྟོགས་པ་ཅུང་ཟད་དམན་པ་ལ་དེའི་དོན་དུ་སློབ་དཔོན་གྱིས་རྡོ་རྗེའི་ཚིག་རྐང་མཛད་ནས་གནང༌།
དེས་དབུས་ཀྱི་རྣལ་འབྱོར་པ་ཌ་མ་རུ་པ་ལ། དེའང་ཌ་མ་རུས་རྩེད་མོ་བྱེད་ཅིང༌། ཌ་མ་རུ་ཐོགས་པས་ཌ་མ་རུ་པའམ་དྷརྨཱ་པ་བྱ་བ་ཆོས་པ་བྱ་བའང་ཟེར། དེས་ཨ་ཝ་དྷུ་ཏཱི་པ་བྱ་བ་བྱིས་པ་མང་པོའི་གསེབ་ཏུ་རྩེད་མོ་བྱེད།
རི་མོ་འབྲི་ཞིང་གཉིས་སྤངས་ཀྱི་སྤྱོད་པ་མཛད་པ་དེ་ལ། དེས་ཤར་ཕྱོགས་ཀྱི་རྒྱལ་པོའི་ཡི་གེ་པ། ཀ་ཡསྟ་པའི་རིགས་རིན་པོ་ཆེའི་རིགས་ཀྱི་ཡི་གེ་པ་བྱ་བ། བསྐྱེད་རིམ་ལ་བརྟན་པ་ཐོབ་པ།
སྤྲུལ་སྐུ་འགའ་མཐོང་བ། རྡོ་རྗེ་དྲིལ་བུ་ནམ་མཁའ་ལ་འཇོག་ནུས་པ། གྲོང་འཇུག་ལ་ཐོགས་པ་མེད་པ། ནུས་པ་མངོན་སུམ་མཛད་པ་ཀཱ་ཡསྠ་པ་ག་ཡ་དྷ་ར་ཞེས་པ་ལ་གདམས་སོ། །དེས་མི་བསྐྱོད་རྡོ་རྗེ་ལ།
དེས་ཞེ་སྡང་རྡོ་རྗེ་ལ། དེས་རོལ་པའི་རྡོ་རྗེ་ལ། དེས་མི་བསྐྱོད་རྡོ་རྗེ་ས་སྐྱ་པ་ལ། དེས་རྗེ་བཙུན་ལ། དེས་ཆོས་རྗེ་པ་

ལ། དེས་ཚོགས་སྒོམ་པ་ལ། དེས་སྐྱེ་འཆི་ལ་དབང་ཐོབ་ཅིང་མངོན་ཤེས་རྫུ་འཕྲུལ་ལ་དབང་ཐོབ་པའི་ཉན་པོ་པ་ལ། དེས་འཇམ་སྐྱ་པ། དེས་མཁྱེན་བརྩེའི་མངའ་བདག་དཔལ་ལྡན་པ་ལའོ། །ཡང་འཕགས་པས་བླ་མ་ཞང༌། དེས་དགའ་ལྡན་པ་ཀུན་བསོད་ལ།
དེས་སེང་གེའི་མཚན་ཅན་ལའོ། །ཡང་བླ་མ་ཞང་གིས་མཁྱེན་བརྩེ་ནུས་མཐུ་ཕྲིན་ལས་བསམ་གྱིས་མི་ཁྱབ་ཅིང༌། དག་སྣང་ལ་སོགས་པ་བསམ་གྱིས་མི་ཁྱབ་པའི་ཡོན་ཏན་ཅན། བླ་མ་བསོད་ནམས་དཔལ་ལ་སྙན་བརྒྱུད་བཞིས་གདམས་སོ།།གཉིས་པ་ལམ་གྱི་རྣམ་གཞག་ནི།
ལམ་སྐོར་དགུ་པོ་འདི་དག་ལ་སློབ་དཔོན་དྲུག་གི་དགོངས་པས་གནད་དུ་ཆེ་བ་དྲུག་བཞེད་དེ། དེའང་སློབ་དཔོན་པདྨ་བཛྲའི་ཞལ་ནས་སངས་རྒྱས་ཡེ་ཤེས་ཞབས་ཀྱི་མཛད་པའི་སྒྲུབ་ཐབས་ཀུན་ཏུ་བཟང་པོ་ལས།
ཐ་མལ་རྣམ་རྟོག་རྒྱུན་འདི་མ་གཏོགས་པར། །སྲིད་པའི་སྡུག་བསྔལ་གཞན་དག་ཡོད་མ་ཡིན། །དེས་ན་དེ་དག་གཞོམ་པར་བྱ་བའི་ཕྱིར། །ཐབས་ནི་བསྐྱེད་པའི་རིམ་པ་བསྒོམ་པར་བྱ།
།ཞེས་དང༌། རྡོ་རྗེ་གུར་ལས་ཀྱང༌། ཕལ་པའི་གནས་སྐབས་གཞོམ་པའི་ཕྱིར། །བསྒོམས་པ་ཡང་དག་རབ་ཏུ་གྲགས། །ཞེས་དང༌། འོན་ཀྱང་མི་གཙང་བའི་ཚད་སྦྱང་བར་བྱ་བའི་ཕྱིར་དེ་བཞིན་གཤེགས་པའི་སྐུ་གཟུགས་རབ་ཏུ་བསྒོམ་པར་བྱའོ།
།ཞེས་པའི་རྗེས་སུ་འབྲངས་ནས། འཁོར་བར་སྐྱེ་བར་བྱེད་པ་སྲིད་པའི་སྡུག་བསྔལ་གྱི་རྩ་བ་ནི་ཐ་མལ་གྱི་རྣམ་རྟོག་ཡིན་ལ། དེའི་གཉེན་པོ་བསྐྱེད་པའི་རིམ་པ།
ལྷའི་ང་རྒྱལ་ནི་དཀྱིལ་འཁོར་ཡིན་པས་བསྐྱེད་པའི་རིམ་པ་བསྒོམ་པ་གནད་དུ་ཆེའོ་ཞེས་བཞེད། སློབ་དཔོན་ཀླུ་སྒྲུབ་ཀྱིས། སྲིད་པའི་སྡུག་བསྔལ་གྱི་རྩ་བ་ཉོན་མོངས་པ་ཡིན།
དེའི་རྩ་བ་རླུང་ཡིན་པས། རླུང་ལ་སེམས་བརྟེན་ནས་རྣམ་པར་རྟོག་

པའི་འདུ་འཕྲོ་བྱེད་པས། སེམས་ཀྱིས་རླུང་ཟིན། སེམས་གནས། དེས་རྣམ་རྟོག་འཕྲོ་འདུ་ཐམས་ཅད་འགགས་པས་རླུང་བསྒོམ་པ་གནད་དུ་ཆེ་བར་བཞེད་དེ། གསང་འདུས་རིམ་ལྔ་ལས། རླུང་རྣམས་ཕྲ་བའི་གཟུགས་ཀྱིས་ནི།
།ཤེས་དང་ཡང་དག་འདྲེས་གྱུར་ནས། །དབང་པོའི་ལམ་ནས་བྱུང་ནས་ནི། །ཡུལ་རྣམས་ལ་ནི་དམིགས་པར་བྱེད། །ཅེས་གསུངས་སོ། །སློབ་དཔོན་ས་ར་ཧའི་དོ་ཧ་ལས། ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང༌།
།འགྲོ་རྣམས་སྡུག་བསྔལ་འབའ་ཞིག་སྐྱེད་པར་བྱེད། །ཅེས་དང༌། གང་ལ་ཞེན་པ་ཡོད་ན་དེ་ཡང་ཐོང༌། །རྟོགས་པར་གྱུར་ན་ཐམས་ཅད་དེ་ཡིན་ཏེ། །དེ་ལས་གཞན་ཞིག་སུས་ཀྱང་ཤེས་མི་འགྱུར། །དེ་ཡང་ཤེས་ན་ཐམས་ཅད་གྲོལ་བར་འགྱུར།
།ཞེས་པ་ལ་སོགས་པའི་རྗེས་སུ་འབྲངས་ནས་སློབ་དཔོན་ཏོག་རྩེ་པས། འཁོར་བའི་སྡུག་བསྔལ་གྱི་རྩ་བ་དངོས་པོ་ལ་མངོན་པར་ཞེན་པའི་རྣམ་རྟོག་ཡིན། དེའི་གཉེན་པོར་དེ་ཁོ་ན་ཉིད་ཀྱི་དོན་ཕྱག་རྒྱ་ཆེན་པོ་བསྒོམ་པ་གནད་དུ་ཆེ་བར་བཞེད་དོ།
།སློབ་དཔོན་རྡོ་རྗེ་དྲིལ་བུ་པའི་ཞལ་ནས། འཁོར་བའི་རང་བཞིན་རྒྱུ་རྣམ་རྟོག་དང༌། འབྲས་བུ་དུཿཁ་ཡིན་ཏེ། དེའི་གཉེན་པོར་མི་གནས་པའི་མྱ་ངན་ལས་འདས་པའི་རྒྱུ་ཏིང་ངེ་འཛིན་འདི་དགོས།
དེ་ལ་སེམས་ཅན་གྱི་རྒྱུད་ལ་འབད་རྩོལ་བྱས་ཀྱང་བླ་མའི་བྱིན་རླབས་མེད་ན་སེམས་ལ་ཟག་མེད་ཀྱི་ཏིང་ངེ་འཛིན་མི་སྐྱེ་བས་སངས་རྒྱས་ཀྱི་ཡེ་ཤེས་མི་འཇུག
།བླ་མ་དང་མཁའ་འགྲོའི་བྱིན་རླབས་ཞུགས་ན་ཏིང་ངེ་འཛིན་སྐྱེ་བས་བླ་མའི་བྱིན་རླབས་གནད་དུ་ཆེ་བར་བཞེད་དེ། བདེ་མཆོག་རིམ་ལྔ་ལས། བླ་མའི་བྱིན་རླབས་ཙམ་གྱིས་ནི། །སྐད་ཅིག་ཉིད་ལ་འབྱུང་གང་ཡིན།
།འཁོར་ལོ་སྡོམ་པར་སྦས་པ་ཡིས། །བྱིན་རླབས་རིམ་པ་བཤད་པར་བྱ། །ཞེས་

དང༌། བརྟག་གཉིས་ལས་ཀྱང༌། འདི་ནི་བྱིན་རླབས་རིམ་པའི་ཕྱིར། །ཀུན་མཁྱེན་ཡེ་ཤེས་དེ་ལྟ་བུ། །ཞེས་པ་ལྟར། རྡོ་རྗེའི་ཚིག་རྐང་ལས་ཀྱང༌། ལམ་ཟབ་བླ་མ་ཞེས་གསུངས་སོ། །སློབ་དཔོན་ཨིནྡྲ་བྷུ་ཏི་ལ་སོགས་པ་རྣམས་ཀྱིས།
འཁོར་བའི་རང་བཞིན་དུཿཁ་ཡིན། །དེ་དེའི་གཉེན་པོ་བདེ་བ་ཡིན། །བདེ་བ་ཕྱག་རྒྱ་བསྟེན་པ་ལས་འབྱུང་བས་བདེ་བའི་ལམ་ཕྱག་རྒྱ་བསྟེན་པ་གནད་དུ་ཆེ་བར་བཞེད་དེ། དབང་ཡོན་ཏན་རིམ་པ་ལས།
བདེ་བས་བདེ་བ་ཆེན་པོ་ཀུན། །འཁོར་བའི་སྡུག་བསྔལ་གཅོད་བྱེད་ཅིང༌། །མྱ་ངན་འདས་པའི་གོ་འཕང་མཆོག །འཐོབ་པར་འགྱུར་ཞེས་རྒྱལ་བས་གསུངས། །ཞེས་གསུངས་སོ། །སློབ་དཔོན་བིརྺ་པས་འཁོར་བའི་རང་བཞིན་སྡུག་བསྔལ་ཡིན་ལ།
དེ་ཐམས་ཅད་ཀྱི་རྩ་བ་རྟེན་འབྲེལ་བཅུ་གཉིས་ལུགས་འབྱུང་དུ་འཁོར་ཞིང་འཁྱམས་ལ། དེའི་གཉེན་པོ་རྟེན་འབྲེལ་བཅུ་གཉིས་ལུགས་ལྡོག་ཤེས་དགོས། དེའི་གནད་མ་ཤེས་ན་དཀྱིལ་འཁོར་བསྒོམས་པ་དང༌།
སྟོང་ཉིད་ཀྱི་ཏིང་ངེ་འཛིན་ལ་སོགས་པ་བསྒོམས་པ་ཉིད་ཀྱང་བར་ཆད་དུ་འགྲོ་བའི་སྐབས་སྲིད། རྟེན་འབྲེལ་གྱི་གནད་ཤེས་ན་ཉོན་མོངས་པ་རྣམ་རྟོག་ཉིད་ལམ་གྱི་མཆོག་ཏུ་འགྱུར་བས་ན་སློབ་དཔོན་འདི་རྟོག་པའི་གཉེན་པོ་རྟོག་མེད་དང༌།
སྡུག་བསྔལ་གྱི་གཉེན་པོ་བདེ་བ་ནི་མི་བཞེད་དེ། ཉོན་མོངས་དང༌། སྡུག་བསྔལ་དང༌། རྣམ་རྟོག་དང༌། འདོད་ཡོན་ལ་སོགས་པ་ཉིད་ལ་བརྟེན་ནས།
ལམ་གྱི་གནད་ཀྱི་ཉམས་མྱོང་ལྟ་བ་དང༌། གྲུབ་མཐའ་དང༌། ལམ་གྱི་རྟགས་དང༌། མཐར་ཐུག་འབྲས་བུའི་རྟོགས་པ་འབྱུང་བར་བཞེད་ལ། དེའི་གནད་རྟེན་འབྲེལ་ལྔ་གནད་དུ་ཆེ་བར་བཞེད་དེ། རྡོ་རྗེའི་ཚིག་རྐང་ལས།
རྟེན་ཅིང་འབྲེལ་བར་འབྱུང་བ་

ལྔས་ལམ་ཡོངས་སུ་རྫོགས་པའོ། །ཞེས་གསུངས་ཏེ། རྟེན་འབྲེལ་ཚོགས་ན་མེ་འབྱུང་བ་བཞིན་དུ་བསྐྱེད་རྫོགས་ཀྱི་རྟེན་འབྲེལ་ཚོགས་པ་གནད་དུ་ཆེ་བར་བཞེད་དོ། །དེ་ལྟར་སློབ་དཔོན་དྲུག་གི་བཞེད་པས་གནད་དུ་ཆེ་བ་དྲུག་ལས་ཀྱང༌།
གཞན་ལྔ་པོའང་རྟེན་འབྲེལ་ལྔ་གནད་དུ་ཆེ་བ་འདིར་འདུས་པས། ལམ་འདི་ནི་སྒྲོ་སྐུར་ཐམས་ཅད་དང་བྲལ་བའི་ལམ་ཡིན་ནོ། །དེ་ལྟར་བླ་མའི་གསུང་དང་དམ་པའི་ངག །བརྒྱུད་པའི་ཚིག་ལ་རིག་པས་ལེགས་དཔྱད་ནས།
།མཐའ་གཉིས་སྤངས་ཏེ་བརྒྱུད་པའི་བླ་མ་ཡི། །མཛད་སྤྱོད་རྨད་བྱུང་ངོ་མཚར་དཔག་ཡས་ལས། །ཆེ་ལོངས་ཙམ་ཞིག་བསྡུས་ནས་འདིར་བཀོད་དོ། །དམ་པའི་ཡོན་ཏན་གཏིང་མཐའ་མི་དཔོགས་ཤིང༌།
།བདག་བློ་སྲིན་བུ་མེ་ཁྱེར་ལྟ་བུ་ཡིས། །མོས་པའི་བློ་ཡིས་ཅུང་ཟད་དཔྱད་པ་ལ། །ནོངས་པ་གང་དེ་བླ་མའི་ཚོགས་ལ་བཤགས། །དགེ་བས་རྟག་ཏུ་བླ་མའི་ཞབས་པདྨོར། །གུས་པས་བསྟེན་ཅིང་དེ་དག་ཐུགས་རྗེ་ཡིས།
།ཉེ་བར་བཟུང་སྟེ་སངས་རྒྱས་སར་བགྲོད་ཤོགColophon།བླ་མ་བརྒྱུད་པའི་རྣམ་ཐར་ངོ་མཚར་སྣང་བ་ཞེས་བྱ་བ་འདི་ནི། རྡོ་རྗེ་འཛིན་པ་བསོད་ནམས་རྒྱལ་མཚན་དཔལ་བཟང་པོས་ཉི་སྒྲོལ་གྱི་ལོ་ས་ག་ཟླ་བའི་ཉེར་གསུམ་ལ་ཁའུ་སྐྱེད་ལྷས་ཀྱི་དགོན་པར་སྦྱར་བའི་ཡི་གེ་པ་ནི་དགེ་བའི་བཤེས་གཉེན་ཤེས་རབ་རྡོ་རྗེས་བགྱིས་ཏེ་མཐར་ཕྱིན་པར་གྲུབ་པའོ།
།ས་མཱཔྟ་མི་ཐཱི།།

